
16. juli 1998
Inge Lønning:
-------------
Stort flertall deler Høyres syn på båtregisteret
Byråkratiet, registreringen og detaljreguleringen tar stadig nye former og nye retninger her i landet. I sommer har f. eks. det nye båtregisteret trådt i kraft. Der skal stort og smått av norske småbåter - med få unntak - nå registreres.
I tillegg til opplysninger om båtens type, fabrikat, motor, seil osv., skal registeret også vite hvordan båten er anskaffet - har man kjøpt båten, bygget den selv eller kanskje importert? - anskaffelsesdato - selv året er ikke nok - i tillegg til produksjonsår. Båtens lengde skal selvsagt oppgis, - med to desimaler - i meter eller fot!
Fargen på skroget skal oppgis, og man må rapportere på nytt hvis man maler om båten. Båtens navn skal også rapporteres, men her er det faktisk et unntak hvis båten ikke har navn! Til gjengjeld skal man melde fra om man skifter motor eller finner på nytt navn.
Det er vanskelig å få helt tak i hvorfor det er nødvendig å innføre dette registeret og sette i gang et omfattende registreringsarbeid av befolkningens fritidsbåter. Enda vanskeligere er det å forstå hva man skal med alle opplysninger som kreves inn. Men jeg har jo en sterk mistanke: Et slikt register over landets fritidsbåter vil selvsagt være et "godt" grunnlag for avgiftsivrige politikere til å innføre en egen båtavgift. Som om vi ikke har nok avgifter allerede.
Slik skal ytterligere en bit av vårt privatliv behørig registrert og avgiftsbelegges av myndighetene. Etter Høyres mening må det settes klare grenser for hva politikere skal blande seg bort i, og derfor går vi mot hele båtregisteret.
Og her har vi folket med oss. I en meningsmåling som MMI gjennomførte for Høyre i juni sier 56 prosent av at det blir et stort og dyrt byråkrati med å registrere alle båtene. De ser heller ingen grunn til å legge ekstra avgifter på en fritidssyssel som båtliv. Bare 28 prosent - eller 1/3 av dem som ha en mening - mener derimot at båtregisteret er nødvendig for å føre kontroll og for å ha muligheter til å kreve inn avgifter.
Blant dem som har gjort seg opp en mening, er det er et stort flertall mot båtregisteret i samtlige partier; således 59 mot 27 prosent i Arbeiderpartiet, 64 mot 27 prosent i Fremskrittspartiet, 68 mot 21 i Høyre, 49 mot 35 i KrF, 45 mot 32 i Senterpartiet, 71 mot 19 i Venstre og 51 mot 35 prosent i SV.
Disse skal vite at vi fra Høyres side har kjempet mot registeret og at vi kommer til å kjempe videre for å få det opphevet. Det gjør vi fordi vi mener registeret er unødvendig og fordi vi er motstandere av en ny avgift. Men vi gjør det også som et ledd i vårt langt mer omfattende arbeid mot unødvendig byråkrati. I det arbeidet er båtregisteret bare ett av en lang rekke eksempler, men et av de siste og best synlige.
Resultatet av undersøkelsen
Undersøkelsen ble gjennomført av MMI for Høyres Hovedorganisasjon i tidsrommet 22. - 10. juni i år. Det er tale om MMIs omnibusundersøkelse der man intervjuet et landsrepresentativt utvalg bestående av 960 personer over 17 år. Tallene er veiet på kjønn, alder og geografi i henhold til offentlig statistikk. Totaltall fra undersøkelsen er beheftet med feilmarginer på +/- 3-4 prosentpoeng. Feilmarginer for resultater brutt ned på undergrupper er noe større.
Følgende spørsmål ble stilt:
To personer, A og B, diskuterer innføringen av det nye båtregisteret der alle fritidsbåter skal registreres med en del opplysninger om båten. Hvem er du mest enig med, A eller B? A sier: Det er nødvendig med et slikt register for å føre kontroll og for å ha muligheter til å kreve inn avgifter. B sier: Det blir et stort og dyrt byråkrati med å registrere alle båtene. Det er heller ingen grunn til å legge ekstra avgifter på en fritidssyssel som båtliv.
Svar etter politisk sympati (i prosent):
Mest enig Mest enig Enig med begge/
med A med B tvil/vet ikke/ubesvart
Total 28 56 16
Ap 27 59 14
Frp 27 64 9
H 21 68 11
KrF 35 49 16
RV 19 43 38
Sp 23 45 32
SV 35 51 14
V 19 71 10
Annet - 100 -
Svar etter kjønn, alder og inntekt:
Mest enig Mest enig Enig med begge/
med A med B tvil/vet ikke/ubesvart
Total 28 56 16
Kjønn:
Mann 26 61 13
Kvinne 30 51 19
Alder:
17-24 år 29 43 27
25-39 år 26 61 13
40-59 år 29 61 10
60 år eller mer 29 50 21
Inntekt:
Under 200.000 29 51 20
200. - 400.000 31 55 14
Over 400.000 25 65 9
