
Stortinget, 16. juni 1998
Inger Stolt-Nielsen (H)
Kampen for Operaen fortsetter.
Slaget om et nytt operabygg er ikke tapt. Dagens votering viste at bare Frp stemte for å skrinlegge planene om et nytt operabygg i Oslo. Det betyr at Regjeringen kan arbeide videre med utredning av begge de aktuelle tomtealternativene.
Høyre er forferdet over at Jagland og Aps stortingsgruppe bruker Frps operamotstand som brekkstang for å tvinge gjennom et vedtak i strid med det deres egne to foregående kulturministre har anbefalt, og som i realiteten var et utsettelsesvedtak. Det kunne ha endt med at begge tomtealternativene ble nedstemt. Den sjansen var Høyre ikke villig til å ta.
Dagens vedtak var et foreløpig tilbakeslag for alle som ønsket at et nytt operabygg skulle stå klart til 2005, men det kan likevel i løpet av relativt kort tid vise seg at Operaen kommer på plass på Vestbanen langt raskere enn det på noen måte ville vært mulig å reise den i Bjørvika.
Høyre har tillit til at Kulturdepartementet kommer tilbake til Stortinget straks de har fullført arbeidet med fullstendige kostnads- og konsekvensberegninger av begge tomtealternativ, da vil det nok bli klart for alle at å stemme for Bjørvika i dag, ville ha betydd et nytt Gardermoen. Det ville ingen ha vært tjent med.
