
Pressemelding 6. Januar 1996
Fra Høyres leder Jan Petersen
Fortsatt forvirring i Senterpartiet
Senterpartiet på gal side
Senterpartiets takseringsforslag er et angrep på norske boligeiere og et rent frieri til Ap og SV. Når Senterpartiet allierer seg med disse partiene hindrer de et Stortingsflertall for å avskaffe den såkalte fordelsskatten på bolig. Senterpartiets påstander om at folk flest ikke skal betale boligskatt står ikke til troende etter at de i dag har lagt frem sitt boligskattealternativ.
Forvirringen fortsetter
Dagens utspill fra saksordfører Lundteigen skulle avklare Senterpartiets syn på boligtaksering og boligbeskatning. Etter flere måneder med hektisk presseaktivitet legger Lundteigen frem et forslag som reiser flere spørsmål enn det gir svar.
Mer komplisert, ingen forenklinger
De grepene Senterpartiet gjør i Regjeringens forslag gjør systemet mer komplisert, ikke enklere. Det skal innføres en særkilt luksustakst dersom du har investert i høy standard på boligen, og du skal få skatterabatt hvis du bygger i høyden, svarene på hvordan tomten skal behandles er fortsatt svevende.
Senterpartiets boligskatteforslag viser at veien til et dårlig skattesystem er summen av for mange gode hensikter.
