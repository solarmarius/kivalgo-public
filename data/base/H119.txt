
Torsdag 22. juni 1995, kl. 11.00 - 13.15
Ombord på veterantog fra Oslo S
Per-Kristian Foss, parlamentarisk nestleder
Stortingsgruppens pressekonferanse ved sesjonens avslutning
Presseutdrag
Ap.s pensjonsopplegg gir hverken mer trygghet eller mer rettferdighet
Velferdsmeldingen understreker til fulle at Høyres økonomiske strategi har vært riktig: Folketrygden kan bare sikres ved en kombinasjon av betydelig fondsoppbygging av petroleumsinntektene og en moderat innstramning på statsbudsjettets utgiftsside.
Høyre vil invitere stortingsflertallet til nye retningslinjer for petroleumsfondet: «Støttefondet for Folketrygden» bør gis mer forpliktende avsetningsordninger og strengere regler for uttak. Høyre inviterer til et bredt politisk forlik om slike retningslinjer for budsjettpolitikken  en bærekraftig økonomisk politikk.
Den politikk regjeringen legger opp til i Velferdsmeldingen er et dårlig utgangspunkt. Den skaper frykt og usikkerhet om fremtidige pensjoner:
Forslagene om økt skatt for pensjonister og tak på hva man får ut av den private tjenestepensjonen skaper utrygghet.
Stortingsflertallet må avklare hva som er folks individuelle rettigheter i pensjonstiden.
Folketrygden er ikke tryggere enn Statens regnskapsbøker. I fem år på rad har Staten gått med underskudd  selv i '95 når økonomien «går så det spruter.» Vi må finne frem til budsjettoppstillinger som viser nødvendige avsetninger til fremtidige trygdeforpliktelser.
De som ikke har tjenestepensjon på arbeidsplassen har vanskelig for å sikre seg med egen pensjon, fordi rammen for årlig sparing er for liten. Det rammer mange ansatte i små og private bedrifter.
Meldingen presenterer ikke varige løsninger. Snart må pensjonsordningene diskuteres på nytt. Vi har ikke oppnådd den forutsigbarhet folk flest trenger.
Norge må snarest vikle seg ut av dette problemet  men Arbeiderparti-regjeringen har ingen oppskrift. Usikkerheten vil vare ved.
Det andre problemet er Arbeiderpartiets likhetsideologi. De ulikheter Arbeiderpartiet ikke har klart å gjøre noe med i yrkeslivet vil de ta seg av i pensjonisttiden. Forbindelsen blir svakere mellom det du har betalt inn og det du får ut. Dette gir mindre rettferdighet, og svekker folks tillit til Folketrygden.
Det er omfordeling i folketrygden allerede  fra høyere til lavere inntektsgrupper. Arbeiderpartiet vil også bruke private pensjonsordninger til omfordeling.
Arbeiderpartiet vil vedta inntektsnedgang for enkeltgrupper ved overgang til pensjonisttilværelsen.
Ved kravet om større likhet blant pensjonistene, gjør Arbeiderpartiet det mindre attraktivt å spare. Likhetsideologien er en oppfordring til å forbruke nå, fremfor å sikre seg for fremtiden.
Norge trenger mer sparing og bedre muligheter til å ta personlig ansvar  men Arbeiderpartiets oppskrift gir mindre av begge deler.
Høyre vil gi bedre muligheter til å ta ansvar for egen pensjonisttilværelse ved
bedre pensjonssparingsordninger med skattefordel for dem som ikke har tjenestepensjon,
kamp mot Arbeiderpartiets samordning av private pensjonsordninger, og
åpning for pensjonssparing med skattefordel også gjennom bankene.
Høyre støtter en politikk for at flere kan være yrkesaktive, men da må man også ha en politikk som kan få flere i arbeid. Da har vi ikke råd til en småbedriftsfiendtlig politikk med forbud mot midlertidig arbeid og forbud mot utleie av arbeidskraft.
