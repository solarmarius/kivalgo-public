
Harald Ellefsen i pressemelding den 30/11 -95
Gladmelding om lavere bilavgift
Det er en skikkelig gladmeldingtil det norske folknår opposisjonspartiene på Stortinget nå samlet, unntatt SV, er blitt enige om å redusere engangsavgiften ved kjøp av bil med minst 10 prosent utover Regjeringens helt utilstrekkelige forslag. Det er også positivt at de samme partiene har kommet frem til en politisk forståelse om å gjennomføre en slik lettelse samtidig som det innføres en tidsavgrenset aksjon for skroting av de eldste bilene. Samlet vil disse tiltakene bety en skikkelig stimulans til en raskere utskifting av den meget gamle norske bilparken, slim at det blir ebklere for folk flest å skaffe seg en mer trafikksikker og mindre forurensende bil. Det er en seier både for trafikksikkerheten og miljøet.
Høyre vil opprettholde sitt forslag om å redusere engangsavgiften med 15 prosent når finanskomiteen avgir sin innstilling om de nye bilavgiftene. Men etter at dette forslaget er nedstemt, vil vi subsidiært stemme for forslaget fra Senterpartiet, Kristelig Folkeparti og Venstre om å redusere engangsavgiften med 10 prosent. Til tross for uenighet om nivået på avgiftslettelsen er disse partiene og Høyre enige om hvilken innretning avgiftslettelsen bør ha, nemlig å redusere de sterkt progressive avgiftssatsene som på en helt urimelig måte rammer de alminnelige og trafikksikre familiebilene. På den måten vil det bli enklere for folk med alminnelig inntekt å kjøpe en nyere og mer trafikksikker bil.
Norge vil befinne seg omtrent på verdenstoppen i bilavgifter. Det positive som nå skjer bør derfor være et første skritt i retning av en fortsatt nedtrapping av engangsavgiften ved kjøp av bil.
