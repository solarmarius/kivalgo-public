
Stortinget 29. april 1996
Eva R. Finstad (H)
Stortingets miljøverndebatt
Det viktigste for å fremme miljøtiltak er å integrere miljøpolitikken i politikken generelt. Ikke minst viktig er dette i utformingen av politikken i kommunene. Tusentalls kommuner over hele verden holder på å utarbeide lokale Agenda 21 planer. Ifølge Natur og Ungdom har nesten 100% av kommunene i Norge ikke engang startet arbeidet med dette. Pr. desember 1995 var det bare den Høyre-styrte kommunen Kristiansand som hadde sluttført arbeidet med en lokal Agenda 21. Det viktige ved dette programmet er at organisasjoner og enkeltpersoner engasjeres. Høyre har i budsjettene hvert år foreslått å øke tilskuddet til bl.a. Miljøheimevernet for å få engasjert enkeltmennesker, husholdninger, skoler osv. som denne organisasjonen vektlegger.
Jeg tror man skal spørre hvorfor norske kommuner ikke er kommet lenger i dette arbeidet. Henger det sammen med kommunenes myndighet og ansvar i miljøvernspørsmål. I følge Miljømagasinet «Natur og Samfunn» skrev miljøvernlederen i Lillehammer kommune i februar 1995 et brev til Miljødepartementet hvor hun etterlyste oppfølging av Agenda 21 i norske kommuner. Hun hadde i desember 1995 ikke fått svar. Jeg går ut fra at Berntsen uten videre kan innrømme at det ikke er slikt som sikrer oppfølgingen. Vi klarer ikke å løse problemene fra denne sal eller fra departementet. Det er gjennom brede allianser og folkelig engasjement det er mulig å skape holdningsendringer i forhold til miljøvern.
