
Oslo, den 3. juli 2000
Erna Solberg:
LITE GRENSESPRENGENDE FORSLAG - FARE FOR ØKT BYRÅKRATI OG OVERSTYRING AV KOMMUNENE
Oppgavefordelingsutvalgets flertallsforslag er lite nytenkende og sprenger ingen
grenser. Problemene i helsesektoren, som delvis skyldes eier- og driftsstrukturen, vil fortsette. I så måte er utvalgsinnstillingen skuffende lesning, den er båret frem av at man skal ha tre forvaltningsnivåer og at fylkeskommunene må tillegges nye oppgaver for å legitimere sin forsatte eksistens.
Det er bare å ta til etterretning at utvalget selv mener de ikke har fått gått godt nok gjennom en oppgavefordeling hvis fylkeskommunen nedlegges. Det svekker innstillingen som premiss for den videre debatt.
Forslaget fra flertallet i Oppgavefordelingsutvalget om å overføre myndighet knyttet til arealplanleggingen fra kommunenivå til fylkesnivå, vil medføre økt byråkrati og økt overstyring av kommunene. I stedet for å få enklere og klarere linjer, vil dette legge grunnlag for flere konflikter mellom kommunene og fylkes-/regionkommunene.
Høyre vil heller styrke det kommunale selvstyret ved å overføre flere av dagens oppgaver fra fylkene til primærkommunene. Samtidig vil Høyre styrke mulighetene for et likeverdig helsetilbud for alle ved å overføre ansvaret for sykehusene til staten.
Oppgavefordelingsutvalgets innstilling vil forhåpentlig skape debatt om hvordan vi best løser oppgavene det offentlige har ansvaret for. Stadig flere politikere fra andre partiet ser nå at det ikke er behov for fylkes-/regionkommuner.
