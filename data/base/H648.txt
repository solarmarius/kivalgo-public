
Stortinget, 15. mai 1998
Pressemelding, fra Ingvald Godal (H)
Forsvaret tappes igjen
Regjeringen har i dag lagt fram sitt forslag til Revidert Nasjonalbudsjett. Her går man bl.a. inn for norsk militært nærvær i Libanon også i kommende halvår og finansierer dette ved bl.a. å ta kr. 50 mill. fra Forsvarets konto for materiellanskaffelser.
Høyre har lenge påpekt at det norske engasjementet i Libanon er meningsløst, uten noen merkbar fredsbevarende effekt. Dette er det også bred faglig enighet om. Det har utviklet seg til et politisk prestisjeprosjekt til en kostnad av ca. kr. 300 mill. pr.år.
Fra før har man tatt kr.1,1 milliard fra bevilgede midler til høyst nødvendige materiellanskaffelser for Forsvaret. Nå tar man altså ytterligere kr. 50 mill. Dette er stikk i strid med Regjeringens standpunkt i Langtidsmeldingen, hvor den går inn for å finansiere utenlandsoperasjoner utenfor forsvarsbudsjettet.
Samtidig må vi av økonomiske grunner si nei til viktige materiellanskaffelser så som transportfly, og vi ser at selv MTB-prosjektet som vi allerede har brukt l/2 milliard kroner på kommer i faresonen.
Høyre vil på det sterkeste protestere mot at bevilgede midler til Forsvarets materiellanskaffelser blir brukt som en finansieringskilde for helt andre formål. Konsekvensene av denne prinsippløse vinglingen og mangelen på samsvar mellom mål og midler, er i ferd med å bli meget alvorlig for Forsvaret.
