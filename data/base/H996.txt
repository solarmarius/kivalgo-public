
6. oktober 2000
Gretha Thuen og Jan Petersen
Svekket tillit til imamene
Høyre reagerer med avsky på TV2s avsløringer om at norske jenter med somalisk og gambisk bakgrunn omskjæres med imamers velsignelse. Avskyen forsterkes av at flere imamer offisielt tar avstand fra omskjæring, mens de i praksis råder jentene  og etter all sannsynlighet også foreldrene deres  til å gjennomføre omskjæringen. Dette verken kan eller vil vi tolerere!
Omskjæring av jenter har svært lange tradisjoner i de kulturer der det praktiseres, og vi vet at slike tradisjoner kan være vanskelige å bryte. Dette forsvarer imidlertid ikke at en praksis som så til de grader skader og undertrykker kvinner praktiseres i Norge. Norsk lov er utvetydig: Den som forsettlig utfører et inngrep i en kvinnes kjønnsorganer, som skader kjønnsorganet eller påfører det varige forandringer, straffes for kjønnslemlestelse. Den som medvirker til omskjæring står også strafferettslig ansvarlig, og det inkluderer foreldre eller andre som sørger for at ei jente tas til utlandet for omskjæring. Strafferammen for kjønnslemlestelse er åtte år.
Når det nå kommer frem at norske jenter blir omskåret  om enn i utlandet  må dette slås hardt ned på. Foreldrene kan til en viss grad klandres, men hovedansvaret må legges på de religiøse lederne, imamene, som vi vet har svært mye makt i trossamfunnene sine. TV2s reportasjer viser at enkelte imamer forbigår norsk lov. Én av dem uttrykker også eksplisitt at Koranen står over norsk lov. Slike utsagn gjør dessverre at tilliten vår til imamer svekkes og at vi i fremtiden er nødt til å være på vakt overfor det de sier og gjør.
Norsk lov gjelder for alle som bor i Norge, og alle ledere i innvandrermiljøene har et ansvar for å sørge for å praktisere og gjøre norsk lov kjent blant sine. Vi skal være åpne for og ha respekt for nye kulturer og tradisjoner, men toleransetyranniet må vi til livs. Toleransen må ikke gå på bekostning av respekten for det enkelte menneskes mulighet til å bestemme over sitt eget liv og sin egen kropp. Derfor kan ikke samfunnet vårt tolerere verken omskjæring, tvangsekteskap, bigami  eller noe annet som norsk lov ikke tillater. De det gjelder har bare to alternativer: Å akseptere norsk lov eller å forlate Norge. Så enkelt er det.
Midt i det opprørende ved TV2s oppslag om omskjæring, er det ett lyspunkt: Fornuftige og flotte Kadra, den 20-årige somalske jenta som har tatt risikoen ved å fronte i saken om omskjæring av jenter. Kadra er et strålende eksempel på en stolt bærer av sin egen kultur, samtidig som hun er seg bevisst at hun har ansvar for å si fra om det som er galt og som rammer uskyldige.
