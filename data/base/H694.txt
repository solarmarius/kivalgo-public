
22. januar 1998
Høyres Stortingsgruppe
Fra Stortingsrepresentant Siri Frost Sterri (H)
------------------------------------------------------------------------------------------------------------------
Kommentar:
- HØYRE KREVER AVKLARING OM FORHÅNDSLAGRING
Utenrikspolitisk redegjørelse i Stortinget:
- Regjeringen må avklare spørsmålene som har vært knyttet til amerikanske personellminer i norske forhåndslagre før de legger frem en sak om ratifisering av Konvensjonen om et totalforbud mot antipersonellminer. Utenriksminister Vollebæk sa i sin utenrikspolitiske redegjørelse i dag at regjeringen tar sikte på å legge frem spørsmålet om ratifikasjon av minekonvensjonen for Stortinget i løpet av inneværende sesjon. Høyre forutsetter at Regjeringen sluttfører drøftelsene med USA og at de to land har kommet til en forståelse som viderefører amerikansk forhåndslagring i Norge innen Stortinget blir forelagt spørsmålet om ratifikasjon.
- Høyre registrerer at Regjeringen i samsvar med Stortingets vedtak vil reforhandle Schengenavtalen som følge av Amsterdamtraktaten. Høyre mener imidlertid at Regjeringen må ta langt tydeligere initiativer overfor EU for å komme igang med forhandlingene. Det haster med å komme igang med reforhandlingene, og det må ikke på noen måte være tvil om Norges vilje til å gå inn i drøftelsene med EU om Schengen.
- EU er det forum i Europa som påvirker norske interesser sterkest, og ivaretakelse av norske interesser krever et aktivt engasjement fra hele Regjeringen. Høyre mener Regjeringen må ha større ambisjoner om å påvirke de beslutninger som fattes i EU og er redd for at nei-regjeringen i for mange saker møter EU med ryggen til. EUs utvidelse østover og iverksetttelsen av ØMU vil kreve mer enn en seminar-serie, og Høyre varsler at partiet vil delta meget aktivt i den debatt om Europapolitikken som Regjeringen inviterer til.
- Vi etterlyser også en politisk målsetting fra Regjeringen i forhold til sitt Baltikumengasjement. Det bør være en klar norsk oppgave å bistå de baltiske land inn i prosessen om medlemskap i NATO. Selv om dette ikke kan skje raskt, er det viktig å holde målet klart.
- Utviklings- og menneskerettighetsministerens redegjørelse var svært omfattende uten at den inneholdt noe som varsler konkrete endringer i Regjeringens politikk i forhold til Jagland-regjeringens linje i disse spørsmålene. Høyre deler engasjementet for menneskerettigheter og er enige i mange av de vurderinger Regjeringen gjør. Vi registrerer at Johnson vil legge frem forslag for Stortinget om supplering av retningslinjene for forvaltning av Petroleumsfondet. Høyre mener at hensynet til avkastning og risiko ligge til grunn for plassering av midlene i fondet, slik Stortingets flertall slo fast i forbindelse med budsjettbehandlingen.
