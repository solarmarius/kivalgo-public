
Pressemelding, Høyres Stortingsgruppe, 15. mai 1998
Siri Frost Sterri
Høyre savner Murmansk-oppfølging
Høyre foreslo i statsbudsjettet for 1998 å prioritere humanitær hjelp til Murmansk gjennom en bevilgning på 80 millioner kroner. Hjelpen skulle rettes mot bl.a sykehus, herunder overføring av medisiner og medisinsk utstyr, tiltak overfor barn, ikke minst i barneinstitusjonene og overfor psykisk utviklingshemmede. Bistanden skulle også inneholde støtte til oppbygging av frivillige organisasjoner i Murmansk og Nordvest-Russland forøvrig. Høyre foreslo å organisere bistanden gjennom et samarbeid mellom Utenriksdepartementet og Røde Kors, som er godt etablert i Murmansk og nyter stor respekt for sitt arbeid i området.
I debatten om utenriksbudsjettet ga Utenriksministeren svært positive signaler og ga uttrykk for vilje til å vurdere forslaget. Høyre oversendte derfor forslaget.
- Vi begynner nå å bli svært utålmodige og venter fortsatt på et initiativ fra Utenriksministeren om støtte til frivillige organisasjoner og humanitær hjelp til Murmansk, uttaler Siri Frost Sterri. - Vi registrerer at Regjeringen skal satse særlig på helse og sosiale forhold gjennom Barentssamarbeidet. Samtidig sier Utenriksminister Vollebæk at styrking av de sivile samfunn i Russland og Baltikum er en viktig målsetting og at regjeringen ønsker å støtte det arbeid de frivillige organisasjoner gjør. Høyres forslag om en bistandspakke og støtte til Røde Kors-foreningene er svært godt tilpasset disse målsetningene. Derfor er vi skuffet over at ikke Regjeringen har vurdert vårt forslag nærmere.
Høyre mener Utenriksministerens redegjørelse om nærområdepolitikken berørte de mest relevante forhold knyttet til vår nærområder. - Et langsiktig sikkerhetspolitisk perspektiv er viktig i nordområdepolitikken, og integrasjon av de baltiske land og Russland i vestlige samarbeidsstrukturer er vesentlig i så måte. Høyre er derfor positiv til at Regjeringen vil arbeide aktivt for å imøtekomme de baltiske lands ønske om NATO-medlemskap.
- Vi er også veldig glad for at Norge og Russland har fått på plass rammeavtalen om atomsikkerhet og at denne nå er klar til godkjennelse. Atomsikkerhet må være det aller høyest prioriterte område i vårt samarbeid med Russland nå. EUs positive holdning til å bidra finansielt også når det gjelder sikring av atomavfall må nå følges opp.
- Vi deltar nå i en rekke samarbeidsfora i våre nærområder, både i Barentsregionen. Østersjøregionen, i NATO og i større europeiske strukturer. Det er viktig at regjeringen hele tiden evaluerer og gjennomgår ressursbruken vår, slik at vi raskt finner frem til de tiltak og samarbeidsformer som fungerer best. Derfor imøteser vi regjeringens gjennomgang av virkemiddelbruken, særlig i forhold til næringsutvikling i nordområdene. - Høyre mener imidlertid det grunn til å støtte opp om den verbale fokusering på nærområdene med økt økonomisk satsing, særlig når det gjelder fattigdomsutfordringene.
