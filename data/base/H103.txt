
Scandic Hotel Tromsø, lørdag 18. mars 1995
Jan Petersen, Høyres leder
Høyres regionale valgkampkonferanse for Nord-Norge
Presseutdrag  kontrolleres mot innledningen ca. kl. 13.10
Høyere prisstigning i 1995:
Økte avgifter er en lek med ilden
For første gang på mange år kan prisene vokse raskere i Norge enn i landene vi handler mest med. Både moms og kommunale avgifter leder an i prisstigningen. Momsen steg fra 22 til 23 prosent fra nyttår fordi Arbeiderpartiet og stortingsflertallet ville ha enda mer makt på statens hånd. Politiske vedtak gjør nå sitt til at mange må forvente høyere inflasjon. Da er det grunn til å være bekymret. Vi har ikke råd til prisstigningsspiral og derav høyere renter i Norge.
De siste ukers valutauro illustrerer hvordan frykten for høyere inflasjon kan svekke tiltroen til en pengeenhet. Norge må ta godt vare på den tiltro norsk økonomi nyter. Vår økonomiske handlefrihet utsettes for helt unødvendig fare ved at det politiske flertall lar avgiftene skyte ny fart. Dermed skapes det et press for økte lønninger  et press som kunne vært unngått. Også LO skriver i sine Hovedlinjer for tariffoppgjøret: «Utover avgiftsøkninger er det lite tegn til prisdrivende impulser.»
Mange kjenner avgiftsøkningene på familiebudsjettet. Sammenlignet med to år tilbake, betaler vi nå 25 kroner ekstra i moms hver gang vi har fylt en tusenkroners handlevogn eller når vi betaler en tilsvarende lysregning. Samtidig har de kommunale avgiftene gått i været. I 1994 steg disse avgiftene 3 ganger så mye som konsumprisindeksen. Vi må spørre oss selv om det er påkrevet å øke avgiftene på denne måten.
