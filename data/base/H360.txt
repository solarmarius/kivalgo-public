
Kongsberg 8. februar 1997 kl. 12.00
Jan Petersen, Buskerud Høyres årsmøte
Eiendomsrett og skatt
Folk føler ansvar for sin gård og sin grunn - sitt hjem og sin arbeidsplass. Trygghet for gård og grunn er et urokkelig krav for Høyre, men denne retten til eiendom må stadig forsvares. Vi kan nesten snakke om en utmattelseskrig mot eiendomsretten.
Ofte er det først og fremst Høyres holdning som skiller vårt parti fra andre. For ett og et halvt år siden behandlet Stortinget loven om barskogvern. Saksordføreren den gang var Arbeiderpartiets Gunn Kari Gjuls. Hun fikk seg til å si: «Grunneieren tar seg til rette i skogen sin». Skrittet er ikke langt til å si «Grunneieren tar seg til rette i skogen vår».
De siste årene har Høyre kjempet for å sikre grunneierne og huseiernes rettigheter under behandlingen av friluftsloven og tomtefesteloven, barskogvernloven og bygningsloven. Høyre har fremmet et lovforslag for å sikre grunneiere full erstatning når eiendommen blir ekspropriert. Dette lovforslaget er dessverre ennå ikke behandlet fordi enkelte er redd for at en endring vil koste mye. Selvfølgelig koster det når eiendom beslaglegges eller ødelegges. Spørsmålet er bare hvem som skal dekke tapet. Det offentlige som har forvoldt skaden, eller grunneierne slik tilfellet ofte er i dag.
I utkastet til nytt partiprogram har Høyres Sentralstyre foreslått at myndighetene skal gjennomgå lovgivnings- og forvaltningspraksis med sikte på å begrense ekspropriasjon og båndlegging av privat eiendom. Det er et krav at grunneier skal sikres full erstatning ved inngrep.
Det mest aktuelle, mest bekymringsfulle og mest utbredte angrepet på eiendomsretten kommer gjennom skatter og avgifter. Den som i dag bruker sin beskattede inntekt til å kjøpe hus eller eiendom må fortsette å betale skatt av eiendommen hvert bidige år. Den som i stedet drar på ferie jorda rundt slipper å betale skatt.
- Høyre vil derfor fjerne den såkalte skatten på «fordel av egen bolig». Denne skatten er ubegripelig. Det er i realiteten en husleie til staten fordi du eier ditt eget hjem.
- Høyre vil i neste stortingsperiode avvikle formueskatten, som er en særnorsk skatt og som diskriminerer mot norske eiere.
- Ikke minst: Høyre sier nei til boligskatt.
