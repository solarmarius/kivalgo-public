
Pressemelding, Høyres Stortingsgruppe 7. november 1997
Ansgar Gabrielsen (H):
Sentrumsregjeringens budsjettforslag er en knyttneve mot næringslivet
«Sentrumsregjeringens forslag til endringer i Statsbudsjettet for 1998 er nedslående for norsk næringsliv. Etter mange fagre ord fra næringsminister Sponheim både før og etter valget viser Sentrumsregjeringen nå sitt sanne jeg.» uttaler Høyres næringspoltiske talsmann.
Sykelønn
Regjeringen foreslår å utvide arbeidsgivers ansvar ved sykdom fra to uker til to uker og tre dager. Dette innebærer en kraftig kostnadsøkning for næringslivet og rammer spesielt de små og mellomstore bedriftene.
Skatt og avgifter
Regjeringen legger opp til en økning av formuesskatten. Sentrumspartiene står sammen med Arbeiderpartiet om å øke formuesskatten på aksjer. Bondevik-regjeringen foreslår å øke skattegrunnlaget på børsnoterte aksjer fra 70% til 100% av markedsverdien. På aksjer som ikke er børsnoterte vil Regjeringen øke skattegrunnlaget fra 30% til 70% av verdien på aksjene. Økt beskatning av bedriftene gjennom formuesskatten er stikk i strid med utviklingen hos våre handelspartnere, og gir forverrede konkurransevilkår for norske bedrifter. Disse endringene gjør den nye regjeringens varslede handlingsplan for småbedriftene lite troverdig.
«Jeg håper inderlig for norsk næringsliv sin del at det gjennom budsjettbehandlingen i Stortinget skal være mulig å dra dette i en retning som sikrer norske arbeidsplasser», uttaler stortingsrepresentant Ansgar Gabrielsen fra Høyre.
