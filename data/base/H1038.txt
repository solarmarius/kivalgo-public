
11. oktober 2000
Høyres Stortingsgruppe
Ellen Gjerpe Hansen:
Nei til rushtidspriser på kollektivtrafikken!
Høyre sier nei til at det skal koste mer å reise kollektivt i rushtiden enn på andre tider på døgnet. Regjeringen foreslår nettopp det i Nasjonal transportplan hvor de skriver:
Etter innfasingen av de nye lokaltogene og gjennom en konsentrering av produksjonen åpnes det muligheter for økning i rushtrafikken fra 2002.
En av begrunnelsene for bruk av bompenger har vært ønsket om å dempe biltrafikken i rushtiden og at flere da reiser kollektivt. Ønsker man som Høyre at flere skal reise kollektivt i rushtiden, er det meget dårlig transportpolitikk og miljøpolitikk å ha høyere priser på kollektivtrafikken i nettopp disse periodene. Man kan ikke prise folk bort fra veien, for i neste omgang prise dem vekk fra toget. Folk må få komme seg på jobb.
Samferdselsministeren har i dag vært ute og sagt at det ikke blir aktuelt å innføre rushtidspriser neste år. Dette er ikke godt nok for Høyre og for oss er det uaktuelt å støtte usosiale forslag som rushtidspriser for kollektivtrafikk og rushtidsavgift for biler, sier Ellen Gjerpe Hansen.
