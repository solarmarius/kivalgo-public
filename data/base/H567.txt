
Oslo, den 3. desember 1998
Kristin Krohn Devold - leder av Justiskomiteen
Justisbudsjettet et skritt i riktig retning
Stortinget vedtar i dag fordelingen av rammen for justisbudsjettet. Flertallet utgjøres av Høyre, Regjeringspartiene og Fremskrittspartiet.
«Det er gledelig at Høyre har klart å dra sentrumspartiene i riktig retning når det gjelder bevilgninger og vedtaksforslag knyttet til budsjettet», uttaler Kristin Krohn Devold i en kommentar.
Viktige punkter i forliket om justisbudsjettet:
* 100 mill. kr i friske midler til drift ved Oslo-politiet og andre pressede regioner for å få flere politi ut på gatene og bedret etterforskningskapasitet.
* 20 mill. ekstra til domstolene, konsentrert om flaskehalser for å sikre at unge førstegangs forbrytere møtes av en rask reaksjon, og hindre at gjengangerforbrytere begår nye forseelser mens de venter på en reaksjon.
* 1 mill til Ungdom mot Vold til oppstart av en ungdomsstasjon i Oslo sentrum.
* 1 mill. til Kirkens Bymisjon for å styrke ettervernet blant langtidsdømte sikringsfanger.
* Bruken av varetekt skal utvides overfor gjengangerforbrytere for å hindre at disse begår nye lovbrudd mens de venter på domstolsbehandling.
* Straffesaksprosessen i saker med kjent gjerningsmann skal effektiviseres.
* For å beskytte tjenestemenn og familiene mot trusler og represalier fra organiserte kriminelle miljøer, skal polititjenestemenn få en anledning til å kunne avgi forklaring i retten uten å oppgi full identitet i enkelte tilfelle.
