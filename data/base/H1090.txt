
Stortinget, 22. februar 2000
Per-Kristian Foss
OECD's rapport om norsk økonomi
-FØLG RÅDENE, RESTAD!
Jeg håper Restad tar OECD's rapport om norsk økonomi alvorlig, og følger rådene som gis. Rapporten viser at Regjeringen, i stor grad med støtte fra Arbeiderpartiet, er på gal kurs i viktige spørsmål som skattepolitikk, statlig eierskap og landbrukspolitikk, sier Per-Kristian Foss i en kommentar til OECD's årlige rapport om norsk økonomi.
På flere områder kritiserer OECD det vedtatte statsbudsjettet for i år, som Arbeiderpartiet og sentrumspartiene ble enige om. OECD stiller spørsmål ved stramheten i budsjettet, ikke minst sett i lys av erfaringene med at de faktiske utgiftene blir større enn det som er vedtatt. OECD er kritiske til skatte- og avgiftsendringene som Ap og sentrum vedtok. Det pekes på at skatte- og avgiftsøkningene vil bidra til høyere inflasjon. Samtidig mener OECD at endringene i personskatten, med økt toppskatt og økt bunnfradrag er i strid med intensjonene fra skattereformen i '92. OECD uttaler blant annet Apparently, the political consensus on tax policy is now favouring redistribution over efficiency considerations. OECD peker også på behovet for å bringe enkelte av særavgiftene ned på nivå med våre naboland, for å motvirke grensehandel.
OECD kommer med klar kritikk av de endringer i skattesystemet som Arbeiderpartiet presset gjennom i budsjettforliket med sentrum sist høst. Sosialøkonomen Jens Stoltenberg bør rødme når han leser OECD's rapport, sier Foss i en kommentar til OECD's kritikk av skatteendringene.
Til OECD's klare anbefalinger om å privatisere Telenor og Statoil og selge sine aksjer i forretningsbankene kommenterer Foss: OECD trekker frem at det statlige eierskapet har negative effekter både økonomisk og når det gjelder statens rollekonflikter. I spørsmålet om privatisering av Statoil mener OECD at privatisering kan bidra til å øke verdien av oljeformuen. OECD støtter også Høyres argumentasjon for privatisering av bankene, blant annet vises det til at manglende strukturendringer i norsk bankvesen kan føre til økt markedsmakt for utenlandske banker.
OECD peker nok en gang på Regjeringens manglende strategi for strukturpolitikk for å bedre økonomiens virkemåte, avslutter Foss.
