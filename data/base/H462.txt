
Holmen, Asker, 19. januar 1997
Jan Petersen til Høyres gruppekonferanse - Presseutdrag
Pressemelding 19. januar 1997
- Statsministeren bør plukke av seg unoter
Jeg har respekt for Thorbjørn Jagland. Likevel kan jeg ikke fri meg for å undres litt over det han nå har satt igang - med påstander der han møter seg selv i døren. De første månedene har han blitt møtt med velvilje i sitt embete fra Høyres side, men hva har regjeringen drevet det til - bortsett fra å kreve 3 milliarder mer i avgifter? Ikke mye, bortsett fra å utvikle en del unoter.
* Jagland avsetter to av sine statsråder kort tid etter tiltredelsen, formodentlig fordi han mente det var nødvendig og riktig. I et juleintervju med Dagbladet fraskriver han seg derimot ansvar, og bagatelliserer sakene ved å hevde at "det at sakene fikk en så sterk fokusering tror jeg dels skyldes at alle var interessert i å sette den nye statsministeren og regjeringen på maksimal prøve."
* Da statsbudsjettet ble lagt frem i oktober, fikk Jagland seg til å si at det ikke fantes noen "anstendige og sosiale" måter å dekke inn omprioriteringer på seks til syv milliarder som opposisjonen måtte gjøre. To måneder etter inngikk Arbeiderpartiet på Stortinget et kompromiss som innebar nettopp det, og en uforsvarlig stor del inndekningen skjedde ved å bruke avgiftsskruen.
* Jagland hevdet i et nyttårsintervju med Nationen at Norge ved å gi seg over til en ren høyremodell ville "bruke opp alle pengene uten noen styring". Statsministeren vet at Høyre i sine statsbudsjett setter til side mer penger til kommende generasjoner enn det Arbeiderpartiet gjør.
* Og fredag prøvde Jagland å møte krav fra Johan J. Jakobsen, Carl I Hagen og meg selv om klarhet i striden mellom ham selv og Qvigstad ved å forlange at vi skal redegjøre for hva vi mente om saken i de dramatiske dagene rundt Faremos avgang! (Svaret er forøvrig enkelt: Opposisjonen ba statsministeren ta et selvstendig standpunkt til Kontrollutvalgets alvorlige rapport i Furre-saken. Det var statsministerens oppgave, ikke opposisjonens. Statsministeren gjorde som vi ba om. Spørsmålet er om han står ved sitt standpunkt.)
Når statsministeren i blant prøver seg på slike operasjoner, er det ikke overraskende at han i andre tilfeller gir beroligende løfter, men handler stikk i strid med disse.
* Jagland sier han endelig har forstått hva samrøredebatten går ut på  men han fortsetter med en politikk som konsentrerer makt hos staten.
* Jagland forfekter åpenhet  men motarbeider Stortingets åpne høringer.
* Jagland snakker om betydningen av privat eierskap  men forsøker heller å øke skattebelastningen for bedrifter og eiere enn å lette den.
* Jagland snakker om at vi ikke må forbruke så mye  men straffer dem som sparer.
* Jagland sier at han har skjønt at det finnes grenser for hvor mye skatt man kan pålegge folk  og så øker han skatte- og avgiftspresset.
Det er for fristende etter en slik gjennomgang å avslutte med Jaglands uttalelse til Arbeiderbladet lille julaften: "Vi kommer til å se mye rart fra opposisjonen fram mot stortingsvalget." - sa statsministeren. Kjære venner, det var en ekspert som talte.
