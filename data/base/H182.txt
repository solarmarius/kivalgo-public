
Høyres sentralstyre 8. oktober 1996
Jan Petersen
Norske bedrifters engasjement utenlands
Kjære venner,
Jeg vil benytte anledningen på dette møtet til å ta opp et spørsmål som har reist mye debatt i senere tid, nemlig spørsmålet om norske bedrifters engasjement utenlands - spesielt i utviklingsland hvor respekten for menneskerettigheter ikke er den samme som i vår del av verden.
Den økte internasjonale handelen er i ferd med å bidra til en utvikling vi knapt har sett sidestykke til i flere land, særlig i Øst-Asia. Vi er vitne til at vår tese om at handel er et av de aller viktigste utviklingsfremmende virkemiddel begynner å bli allment akseptert i de fleste land. Vi er også vitne til at mange land på det afrikanske kontinent som førte en sosialistisk planøkonomi i 1970-årene, sliter med ettervirkninger og en vanskelig men nødvendig omstilling til markedsøkonomi.
Det er markedsøkonomien og handelen som seirer. De landene som fører en bærekraftig økonomisk politikk som er åpen og markedsorientert, lykkes. Flere og flere land oppdager dette. Det er forklaringen på den kraftige utviklingen vi ser idag. Dermed bidrar handel til å fremme menneskerettighetssituasjonen gjennom økonomisk utvikling og sosial trygghet.
Jeg mener at markedsøkonomi og handel både fremmer utvikling og fører til demokrati og større respekt for menneskerettigehter på sikt. På sikt kan ikke et diktatur som åpner seg opp og blir avhengig av sine omgivelser tviholde på sitt regime. Reformer vil presse seg på etterhvert som kontakten med og avhengigheten av omverdenen øker. Påvirkningsmulighetene fra andre blir større etterhvert som handelen og avhengigheten øker.
Således har handel en dynamisk karakter.
Et av de viktigste elementene for å skape utvikling er det å bygge opp en tilstedeværelse, dvs. å investere direkte i utviklingslandet - dermed å bygge opp produksjonskapasitet, fysisk infrastruktur, overføre teknologi og øke kompetansen i privat sektor, ikke minst markedskompetansen. Her tror jeg norsk næringsliv har mye å bidra med.
Norsk næringsliv bør kunne spille en viktig rolle i Norges politikk overfor utviklingslandene. Kompetansen som norsk næringsliv besitter, ikke minst innen små og mellomstore bedrifter, innen nisjer og i behandling av råvarer, er viktig for en rekke utviklingsland. Overføring av deler av vår teknologi vil kunne gi utviklingsland gode muligheter for egenutvikling av industrivirksomhet. Overføring av teknologi og oppbygging av produksjonskapasitet ivaretas best av næringslivet.
Næringslivets rolle har også, som jeg var inne på, et politisk element. Gjennom investeringer og eksport åpnes
mottakerlandene politisk. Det er kanskje lettere for et regime, f.eks i Vietnam eller et annet land i Sør-Øst Asia, å åpne seg gradvis ettersom utviklingen gjennom handel og næringslivsetableringer faktisk krever det, enn det er å tape ansikt gjennom å gi etter for politisk press utenfra. I landene i Øst Asia er nettopp det å tape ansikt en svært alvorlig sak. Næringlivet kan derfor, slik jeg ser det, spille en viktig rolle - en rolle som politikere ofte ikke kan spille selv.
Men så kommer neste spørsmål, som bedre kan karakteriseres som et dilemma: Hvordan forholder de nordmenn som engasjerer seg i utviklingsland seg til grove brudd på menneskerettighetene?
Det er viktig at denne debatten reises mer systematisk enn før. Økende internasjonalisering av handel og næringsliv fører til at også norske bedrifter nå kommer inn i slike dilemmaer.
Dessverre er det slik at menneskerettsbrudd forekommer i et flertall av verdens land. Det burde være åpenbart at vi ikke kan begrense oss til bare å samhandle med de som får godkjent-karakter. Det ville bli meget snevert.
Men Høyres holdning er klar: Menneskerettigheter skal respekteres. De mange regimer som ikke følger internasjonale regler må søkes påvirket.
Dette vil normalt skje best ved kontakt, ikke ved isolasjon. Kun i helt spesielle tilfeller vil boikott være riktig virkemiddel. Boikott forutsetter bred internasjonal enighet om tiltak, og deltakelse fra land som gjør at tiltakene virkelig svir i det land man vil ramme. Boikott som ikke virker, ikke har nevneverdig faktisk effekt blir tom symbolpolitikk.
Bare i noen tilfeller er forutsetningene for en vellykket boikott tilstede. Sør-Afrika var et slikt eksempel. Burma og Iran er aktuelle eksempler der Høyre vil jobbe internasjonalt for å få til boikott.
Bedrifter har selv et ansvar for å vurdere hvordan de vil virke i det aktuelle tilfellet.
Dynos Arild Ingjerd til Næringslivets Ukeavis 30.8. : «Vi erkjenner at etiske spørsmål er blitt stadig viktigere og er noe konsernledelsen må ha et sterkere forhold til. Det er åpenbart for enkelt å bare henvise til rammebetingelser satt av norske myndigheter eller FN».
Jeg tror simpelten at håndtering av etiske spørsmål er en kommende rammebetingelse som næringslivet må forberede seg langt bedre på i tiden som kommer. Næringslivet har behov for økt kunnskap og bevissthet om disse problemstillingene. Jeg ser flere tegn på at næringslivet i Norge nå tar dette mer alvorlig. F.eks vurderer NHOs etikkutvalg næringslivets forhold til menneskerettigheter. Etikkutvalget skal presentere sine konklusjoner neste måned.
Høyre mener at norsk næringsliv bør engasjere seg i u-land. Norge har en klar egeninteresse i å engasjere seg i land som har en positiv økonomisk utvikling; der investeringsmulighetene er store og der vårt engasjement faktisk bidrar til utvikling i form av tilføring av teknologi, nye arbeidsplasser og spin-offs til det lokale næringsliv. Enkelte partier synes å mene at det er en motsetning mellom norsk næringslivs engasjement og utvikling i mottakerlandene. Disse partienes generelle kritikk av næringslivets innsats forteller mer om disse partienes mistro til det private næringsliv enn om deres viten om u-landenes behov. Er norsk næringsliv alltid ute etter å «utbytte» de fattige eller kan norske bedrifter faktisk tilføre lokalsamfunnet kunnskap, teknologi og arbeidsplasser?
Det er grunn til å tro at flertallet i det norske næringsliv tar med seg sin etikk og sine moralske holdninger når de drar ut, og at de forsøker å påvirke sine samarbeidspartnere. Dette finnes det en rekke eksempler på.
Høyre velger å ha tro på nordmenn, selv om de skulle holde til i privat næringsliv. Vi tror at vårt næringsliv er istand til å ta utfordringen på alvor; både utfordringen med å øke sitt engasjement ute, og utfordringen med å forholde seg til de nye markedene på en etisk forsvarlig måte. Vi tar til etterretning at andre ikke har denne troen på vårt næringsliv, selv ikke innen partier som tidligere har kalt seg borgerlige.
