
Oslo, den 5. september 2000
Dobbeltbeskatning av aksjer:
-ET MEGET DÅRLIG FORSLAG
Regjeringens forslag om å innføre dobbeltbeskatning av aksjeutbytte er fullstendig uakseptabelt for Høyre. Dette er rett og slett et meget dårlig forslag, og viser at Arbeiderpartiet er i ferd med å bli et populistisk parti med venstre-vri, sier Høyres skattepolitiske talsmann Børge Brende i en kommentar til Regjeringens forslag.
I nesten alle andre land varsles det nå betydelige skattelettelser, og begrunnelsen er at man ønsker å ta vare på bedrifter og arbeidsplasser i en tid med økende internasjonal konkurranse. I denne situasjonen kan det få alvorlige følger for bedrifter og arbeidsplasser at Norge skjerper beskatningen av aksjeinvesteringer fra vårt allerede svært høye utgangspunkt, fortsetter Brende.
Brende viser til at det er svært mange grunner til at forslaget er dårlig, og trekker blant annet frem følgende:
Forslaget vil føre til at Norge får sannsynligvis verdens hardeste beskatning av aksjeplasseringer, gjennom formuesskatt, skatt på selskapsoverskudd og skatt på utbytte.
Investeringer i bedrifter skal skattlegges hardere enn passive plasseringer i f. eks. bank. Det skal straffes å gi et aktivt bidrag til verdiskapningen gjennom direkte investeringer i en bedrift.
Det vil bli mer attraktivt relativt sett å bruke pengene på hus, hytter og biler, enn å investere i nye arbeidsplasser.
Det vil bli mer attraktivt å la pengene bli i bedriften, selv om det finnes bedre og mer lønnsomme investeringer andre steder. Dette kan igjen føre til salg av bedriftene, fordi det blir skattemessig mer gunstig å la overskuddet bli i bedriften, og deretter realisere gevinsten gjennom salg.
Forslaget er et definitivt brudd på forliket om skattereformen av 1992. Dermed skaper Arbeiderpartiet usikkerhet om fremtidige rammebetingelser for norsk næringsliv, og demonstrerer tydelig at man ikke kan ha tillit til Arbeiderpartiet som partner i et forlik.
Det er risiko for at forslaget vil føre til at norske eiere skattlegges hardere enn utenlandske eiere - av de samme aksjene.
