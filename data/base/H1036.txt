
Oslo, den 11. februar 2000
Jan Petersen
Arbeiderpartiet åpner for privat medeierskap i Statoil:
Et forsiktig skritt i riktig retning  men ikke tilstrekkelig
Høyre er tilfreds med at Arbeiderpartiet nå åpner for en viss delprivatisering av Statoil og en omorganisering av SDØE. For Høyre er det avgjørende at Statoil børsnoteres. Dette har også selskapet bedt om, for på den måten bli vurdert av markedet hver dag på linje med konkurrentene. Høyre hadde håpet at Arbeiderpartiet ville gått lenger, men hilser velkommen at de nå innser behovet for å gi Statoil nye utviklingsmuligheter.
Høyre ser Arbeiderpartiets vedtak som et utgangspunkt for forhandlinger om et bredt kompromiss om petroleumspolitikken. For Høyre vil det være viktig at det allerede nå slås fast at det statlige eierskapet over tid bringes ytterligere ned. Høyre mener at det er tilstrekkelig at staten sitter med et blokkerende mindretall på 34 %. Det vil kunne sikre at Statoil også i fremtiden vil være et norskbasert selskap. En lavere statlig eierandel er viktig for å gi selskapet større frihet, og sette Statoil i samme konkurranseposisjon som konkurrentene. En lavere statlig eierandel vil også øke verdien på selskapet.
Høyre er sterkt bekymret over Sentrumsregjeringens manglende lederskap i petroleumspolitikken. Den varslede petroleumsmeldingen ser ut til å bli sterkt forsinket, på tross av at behovet for reformer er overmodent. Høyre frykter at Regjeringens interne uenighet er så alvorlig at den legger opp til at spørsmålet om delprivatisering av Statoil først skal avklares etter valget i 2001.
