
Stortinget, 20. februar 1997
Pressemelding fra Høyres Stortingsgruppe
Endring av forskrifter, arealkrav og retningslinjer
for husdyrgjødsel bør utsettes.
Miljø- og Landbruksdepartementets forslag til endring av forskrifter og retningslinjer om husdyrgjødsel har avstedkommet innspill både fra landbruksnæringen og fra forvaltningsorganer. Høyre har vurdert disse og finner, uten å gå detaljert inn i den argumentasjon som er lagt frem, at saken om nye forskrifter bør underlegges en grundigere utredning.
Etter å ha gjennomgått det materiale som er presentert er det Høyres vurdering at saken bør underlegges behandling av en bredt sammensatt gruppe som kan ta opp de faktiske miljø- og næringsmessige virkninger, - og den reelle kostnadseffektivitet i de foreslåtte endringer i de gjeldende forskrifter.
Høyre ser det som viktig at disse spørsmål søkes avklaret, fordi det synes å være ulike faglige syn på den miljømessige gevinst og de næringsmessige ulemper av de foreslåtte endringer.
Selv om en slik nødvendig avklaring innebærer at de nye forskriftene ikke kan tre i kraft fra den dato departementene har forutsatt, tilsier sakens betydning for mange av dem som blir berørt i næringssammenheng at saken underlegges en ny vurdering.
Høyre har derfor i et brev til Landbruksministeren i dag anmodet om en utsettelse av saken for en slik gjennomgang.
