
Stortinget, 18. mars 1996
Pressemelding fra stortingsrepresentant Dag C. Weberg
Behov for endringer i Meieri-Norge.
Statskonsults rapport om behov for omlegging til mer konkurranse i meierisektoren er i samsvar med forslag allerede reist av Høyre.
Rapporten bekrefter også den økonomiske virkning av en nødvendig strukturutvikling i næringen slik det fremgår av den rapport som ble lagt frem fra Norsk Institutt for Landbruksøkonomisk forskning (NILF) i l995.
I forbindelse med behandlingen av disse spørsmål i Stortinget har Høyre fremmet forslag om at:
* Det fremmes forslag om omsettelige kvoter innenfor region,
* Det legges til rette for frittstående meierier innenfor Riksoppgjøret med grunnlag i ervervet kvote,
* Meierilovens § 5 endres slik at melkeprodusenter lettere kan skifte mellom meieriselskap.
Høyre ser det som positivt at Statskonsults rapport kan bety første skritt mot mer konkurranse innenfor meierisektoren. Fordi denne delen av norsk landbruk har vært underlagt sterk regulering over lang tid er det viktig at de endringer som foreslås må iverksettes over tid for å gi næringen mulighet til nødvendig omstilling.
Det er Høyres forutsetning at økt konkurranse skal skje innenfor rammen av et forenklet riksoppgjør og være basert på et kvotesystem.
En økt konkurranse mellom samvirkemeierier og frittstående meierier må baseres på like konkurransevilkår.
