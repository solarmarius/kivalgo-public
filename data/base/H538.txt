
Stortinget, 28.november 1997
Siri Frost Sterri, Høyre, medlem av utenrikskomiteen
Høyre-forslag om hjelpende hånd til Murmansk
-Ap og sentrum sier nei.
Utenrikskomiteen avga idag innstilling om utenriksbudsjettet. Høyres forslag om en bistandspakke til Murmansk fikk ikke støtte av Ap og regjeringspartiene. Stortingsflertallet, Ap og regjereingspartiene, går heller ikke inn for å videreføre engasjementet i våre nærområder på samme nivå som tidligere. Arbeiderparti-regjeringens kutt støttes av Bondevik-regjeringen.
Høyre foreslo i 1998-budsjettet å prioritere humanitær hjelp til Murmansk gjennom en bevilgning på 80 millioner kroner. Hjelpen skulle rettes mot bl. a. sykehus, herunder overføring av medisiner og medisinsk utstyr, tiltak overfor barn, ikke minst i barneinstitusjonene og overfor psykisk utviklingshemmede. Bistanden skulle også inneholde støtte til oppbygging av frivillige organisasjoner i Murmansk og Nordvest-Russland forøvrig. Det er et sterkt behov for slike organisasjoner som kan bidra til å ta seg av det økende antall fattige i Russland.
Norge har et spesielt ansvar for å støtte utviklingen i våre nærområder, først og fremst i Nordvest-Russland og Baltikum. I Murmansk, i Norges umiddelbare nærområde, lever omlag 30 pst av en befolkning på rundt 500 000 under fattigdomsgrensen. Under svært krevende klimatiske forhold går Murmansk' innbyggere en vanskelig tid imøte. At store deler av befolkningen lever og vokser opp under så vanskelige kår innebærer en stor trussel mot stabiliteten i Nordvest-Russland.
Høyre foreslo å organisere bistanden gjennom et samarbeid mellom Utenriksdepartementet og Røde Kors, som er godt etablert i Murmansk og nyter stor respekt for sitt arbeid i området.
Da Høyre ikke fikk gjennomslag for forslaget om å bevilge 80 millioner kroner til en hjelpepakke til Murmansk, fremmer Høyre i innstillingen fra utenrikskomiteen et verbalforslag om å prioritere bistand til Murmansk innenfor den vedtatte budsjettrammen. Forslaget skal opp til votering i Stortinget den 9. desember.
Høyre vil sterkt oppfordre de andre partiene til å støtte forslaget. Behovet i Murmansk er påtrengende. En hjelpende hånd fra den rike naboen i vest vil være høyst velkomment. Vi bør også minne oss selv om at utviklingen i vårt store naboland ikke er uten betydning for Norge.
