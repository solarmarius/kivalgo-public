
13. mai 1995
Jan Petersen
Stortingsgruppens leder
I debatten om resolusjoner i går snakket vi jo også om håndteringen av problemene knyttet til jernbanetrafikken i Gamlebyen.
Jeg er glad for at Landsmøtet gir Stortingsgruppen støtte til en skikkelig håndtering av saken og jeg kan forsikre at det er gjort og gjøres et grundig arbeid slik at folk i Gamlebyen skal få en holdbar og god løsning.
Jeg vil derfor orientere om det jeg som leder av Stortingsgruppen vil foreslå og dette bør foreslås allerede i revidert Nasjonalbudsjett.
1) Det bevilges midler til igangsetting av et prosjekteringsarbeidet for tunnelløsninger gjennom Oslo-øst (Gamlebyen). I dette arbeidet er det jo tekniske og økonomiske forhold som må avklares, men det er Høyres mål at dette arbeidet skal føre frem til bygging av tunnel.
2) Høyre forutsetter samtidig at Gardermobanen er ferdigstilt ved åpning av hovedflyplassen på Gardermoen.
3) På bakgrunn av foreliggende data og erfaringer synes det umulig, planlegginsmessig og teknisk å ferdigstille Gardermobanen i tunnel gjennom Oslo øst innen 1998. Behovet for en ny jernbaneløsning gjennom Oslo er imidlertid åpenbart. Begrunnelsen er todelt. For det første har man hensynet til boligmiljøet og utviklingen av Oslo øst. For det andre er det et samferdselspolitisk behov for en moderne, effektiv og helhetlig jernbaneløsning gjennom landets viktigste trafikknutepunkt. Et moderne jernbanetilbud vil bidra til å redusere de store problemene knyttet til støy og utslippsforurensning.
4) Planarbeid, tekniske undersøkelser og andre forberedende tiltak må iverksettes umiddelbart med sikte på en fremtidsrettet jernbaneløsning gjennom Oslo. Prosjekteringen gjennomføres ved hjelp av en tilleggsbevilgning fra Stortinget. Samtidig iverksettes (omfattende) støydempingstiltak i Gamlebyen for å avhjelpe støyulempene frem til det tidspunkt hvor tunnelen kan stå ferdig.
