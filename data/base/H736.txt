
Pressemelding, Høyres Stortingsgruppe, 28. april 1998
Oddvard Nilsen (H)
Stortingets behandling av Gardermobanens økonomi:
En sorgens dag
Stortinget fikk seg i dag forelagt den første delen av regningen som Gardermobanen har påført norske skattebetalere.
Da Stortinget i 1992 vedtok å bygge Gardermobanen var det Stortingets forutsetning at banen skulle være bedriftsøkonomisk lønnsom. Kostnadsrammen på 4,6 mrd. kroner skulle dekke byggingen av infrastrukturen både fra Oslo S til Gardermoen og fra Gardermoen til Eidsvoll.
Høyre gikk imot å fremskynde forlengelsen av Gardermobanen til Eidsvoll da spørsmålet ble behandlet av Stortinget i 1994, fordi Høyre på dette tidspunkt var sterkt tvilende til det positive bilde som Arbeiderparti-regjeringen presenterte av Gardermobanens lønnsomhet. Høyre ønsket å vente med videreføringen til Eidsvoll inntil lønnsomheten på strekningen Oslos S - Gardermoen eventuelt var bekreftet gjennom drift.
Dessverre tok ikke Ap, SV, KrF og Sp advarslene fra Høyre til følge. Hadde disse partiene lyttet til Høyre, ville skattebetalerne i dag unngått å få presentert en regning på 1, 7 mrd. kr.
Bondevik-regjeringen har valgt å foreta en klattvis og gradvis nedskrivning av gjelden til AS Gardermobanen. Å overføre infrastrukturen og kostnadene ved byggingen av strekningen Gardermoen - Eidsvoll til Jernbaneverket er første skritt i denne strategien.
Høyre mener dette vil kamuflere de reelle kostnadene knyttet til Gardermobanen. For Høyre er det viktig å få presentert totalkostnadene knyttet til prosjektet. Derfor foreslår Høyre en samlet gjeldssanering fordi dette på en riktigere måte vil synliggjøre skandalens omfang.
