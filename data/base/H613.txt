
Stortinget, 10. juni 1998
Pressemelding frå Petter Løvik (H) - medlem i kyrkje-, utdannings- og forskingskomiteen
Høgre går mot Regjeringa om spesialundervisning
- Integrering i nærskulen har for dei aller fleste elevar vore svært positivt. Men meir enn tjue år etter at spesialskulelova vart integrert i Grunnskulelova, er det no på tide å stoppe opp og sjå på om vi har gått for langt i integreringa. Fleire rettssaker kan tyde på at kommunane i mange tilfelle ikkje maktar å oppfylle kravet om tilpassa opplæring for elevar med spesielle problem. Dette seier Petter Løvik, H-medlem i KUF-komiteen.
Regjeringa har i St meld 23 lagt fram forslag om ein sterk reduksjon i aktiviteten i dei såkalla kompetansesentra, som i 1992 erstatta spesialskulane. Samtidig vil Regjeringa styrke den kommunale PP-tenesta. - I Høgre frykter vi at ei nedbygging av kompetansesentra vil føre til at kompetent hjelp på ein del område ikkje vil bli flytta nærare elevane, men forsvinne. Spesielt dei svakaste elevane vil tape på dette. Høgre vil difor gå mot forslaga om å redusere aktiviteten ved kompetansesentra, seier Løvik.
- Eg er redd for at vi kan gjere dei same feila på dette området som vart gjort på HVPU-området. Integrering er svært bra for dei fleste, men neppe den einaste og beste løysinga for alle. Høgre vil difor foreslå at det vert oppnemnt eit utval til å foreta ei brei vurdering av utviklinga i opplæringa for elevar med spesielle behov.
