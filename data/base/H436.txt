
Mandal, 14. november 1997
Vest-Agder Høyres samling for tillits- og folkevalgte
Pressemelding, fra Jan Petersen
Presseutdrag
Diskriminering provoserer: Tid for ansvar i næringslivet
Fredag 14. november 1997, klokken 18:00
Vi står foran en fornyet debatt om verdier. Det er på tide. Et av Høyres bidrag bør våre å understreke ansvaret vi alle har for våre medmennesker og samfunnet rundt oss.
Den siste tiden har det vært flere oppslag i pressen som har provosert meg. Det dreier seg om diskriminering av mennesker med et rart navn eller en annen hudfarge enn flertallet av oss.
Blant presseoppslagene kan vi lese at:
* Vikarer med innvandrerbakgrunn blir systematisk avvist når de blir sendt ut på oppdrag.
* Kompetente personer, i yrker med mangel på arbeidskraft, sender hundrevis av jobbsøknader, uten å få napp en eneste gang.
Dette skjer mens mangelen på arbeidskraft er i ferd med å bli et av Norges største problemer.
Når det ikke holder å kunne faget sitt og kunne norsk for å få jobb i en privat bedrift, hvis hudfarge, og hvordan navnet ditt staves skal være viktigere, da har vi kommet mye kortere enn jeg trodde.
Høyre er parti som setter friheten høyt. Vi vil ha minst mulig innblanding og styring av næringslivet fra myndighetenes side. Dette mener vi fordi vi tror at de fleste evner å handle riktig, selv om de ikke er tvunget til det, og fordi reguleringer og lover som regel også medfører at problemene blir skjøvet under bordet.
Men jeg må minne om, etter å ha lest om disse holdningene, og snakket med folk som har følt dem på kroppen: Høyres frihet er en frihet under ansvar.
Jeg krever ikke at næringslivet skal forfordele personer med innvandrerbakgrunn. Jeg krever ikke at de skal lete med lys og lykte etter dem. Det eneste jeg krever er at disse menneskene blir vurdert på grunnlag av sine ferdigheter den dagen de møter opp, eller sender inn en jobbsøknad. Jeg synes ikke det er å kreve for mye. Næringslivet må ta ansvar.
