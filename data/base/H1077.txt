
19. oktober 2000
Høyres Stortingsgruppe
av stortingsrepresentant Inge Lønning (H)
Statsråd Giske utfordrer Stortinget
Statsråd Giske utfordrer Stortinget når han velger å overse stortingsflertallets klare understrekning av at han er i strid med Stortingets intensjoner når det gjelder spørsmålet om godkjennelse av den kristne privatskolen Oasen i Søgne. Saken blir ikke bedre av at statsråden i sin begrunnelse for å la saken flyte bruker spørsmål som ikke tidligere er trukket inn i saken. Det kan være et spørsmål om statsråden handler på tvers av forvaltningslovens regler om behandling av ankesaker.
Bakgrunnen for Oasen-saken er at statsråd Giske bare 10 dager etter regjeringsskiftet trakk tilbake godkjennelsen av den kristne privatskolen Oase i Søgne. Begrunnelsen var at kommunestyret med knapt flertall hadde frarådet godkjennelse. Skolen anket denne avgjørelsen i juni. Samtidig presiserte Stortingets flertall ordlyden i privatskoleloven for å gjøre det helt klart at statsrådens avgjørelse var i strid med Stortingets intensjoner.
Skolen har ennå ikke fått svar, og skal man tro statsrådens uttalelse i Stortinget onsdag må skolen belage seg på å vente lenge. For nå er det plutselig ikke kommunestyrets innvendinger som er begrunnelsen. Nei, nå er begrunnelsen at Likestillingsombudet mener at deler av lærestoffet kan være i strid med likestillingsloven. Likestillingsombudet har bedt KUF vente med å godkjenne nye skoler før denne saken er avklart, og det er tydelig at statsråd Giske nå vil bruke denne anmodning til å trenere Oasen-saken ytterligere. Han ser helt bort fra at skolen faktisk ble godkjent våren 2000, og at han nå er bedt om å omgjøre en beslutning som han selv har truffet i strid med Stortingets intensjoner.
