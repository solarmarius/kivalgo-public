
Stortinget, 9. desember 1996
Pressemelding fra Erna Solberg, skattepolitisk talskvinne Høyre.
- Ingen gevinstbeskatning på kraftverksalg før 1997!
Flertallet i Stortingets Finanskomite vendte tommelen ned for Senterpartiets forslag om å fremskynde gevinstbeskatning på salg av deler eller hele kraftselskap. Senterpartiets forslag, som de senere dagene har skapt stor nervøsitet både blant kommunepolitikere og kraftselskap, ville innebåret at alle salg av aksjer i eller deler av kraftselskap etter 4. oktober i år skulle skattlegges med 28%.
Senterpartiets forslag ville medført at alle salg etter 4. oktober måtte reforhandles, hvis det hadde vært mulig, ellers ville kommunene som har solgt eierandeler tapt store beløp. Etter Høyres mening ville dette vært en urimelig endring av rammebetingelsene rundt kraftsektoren - på et urimelig sent tidspunkt - sier Erna Solberg, Høyres skattepolitiske talskvinne. De kommunene som ikke har innarbeidet reforhandlingsklausuler i sine salgsavtaler ville komme meget negativt ut med dette forslaget.
Komiteen flertall, bestående av Arbeiderpartiet, Høyre, Kristelig Folkeparti, Venstre og de uavhengige representantene har derimot støttet Regjeringens forslag om å begrense kjøpernes mulighet til å oppskrive sine inngangsverdier ved nyttår når det nye skattesystemet trår i kraft. Denne lovendringen har vært forventet i markedet i lengre tid og alt tyder på at markedet har tilpasset seg endringene gjennom lavere salgssummer for kraftverk.
