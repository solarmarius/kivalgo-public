
Stortinget, 10. mai 1996
PRESSEMELDING fra Høyres stortingsgruppe
Pensjonssparing i bank:
ET GJENNOMSLAG
FOR FORNUFTEN
- Det er gledelig at Regjeringen omsider gir etter for Høyres gamle krav om å gi adgang til pensjonssparing i bank med skattefradrag, sier stortingsrepresentant Harald Ellefsen (H) som en kommentar til det forslag som idag fremmes i Revidert Nasjonalbudsjett. - Men det skulle også bare mangle, etter at et flertall på Stortinget under budsjettbehandlingen ifjor påla Regjeringen dette.
Regjeringen og Arbeiderpartiet har i årevis trenert og forpurret denne reformen, som er viktig for å styrke den langsiktige sparingen og tryggheten i samfunnet. Høyre har med dette fått gjennomslag for et viktig element i arbeidet for å gi bedre muligheter til å spare til egen alderdom og til å ta ansvar for sine nærmeste. Idag er pensjonssforsikring med skattefradrag forbeholdt livsforsikringsselskapene. Nå får bankene anledning til å konkurrere om disse innskuddene, samtidig som kravet om forsikringselement fjernes. Det vil gi økt valgfrihet og større konkurranse, til fordel for kundene, for små og mellomstore banker rundt om i landet som får mer rettferdige konkurransevilkår og for samfunnet som helhet ved økt langsiktig sparing.
Det er også positivt at Regjeringen samtidig følger opp Høyres forslag om å gi adgang til livsforsikring og andre spareordninger med investeringsvalg uten avkastningsgaranti. Høyre vil vurdere de nærmere avgrensninger og elementer i Regjeringen opplegg i forbindelse med behandlingen av Revidert Nasjonalbudsjett i Stortinget.
