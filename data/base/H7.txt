
Kystpartiet
Nordland
Ta kysten i bruk!
Ta kystfolket på alvor!
Program for Tverrpolitisk Folkevalgte
Partiets grunnsyn
Tverrpolitisk Folkevalgte, her i Nordland også kalt Kystpartiet, har som mål å sette de humanistiske og kristne grunnverdier i fokus. Gjennom vårt kulturelle rotfeste, skal norsk kultur videreføres og videreutvikles. På den måten vil vi sette oss i stand til å styrke lokal og nasjonal identitet, og skjerme vår nasjonale arv.
Partiet vil arbeide for at biologisk mangfold og økologisk balanse blir en rettersnor for kystens videre utvikling. Ved å høste på en fornuftig måte i sjø og på land, legger vi forholdene til rette for en bærekraftig utvikling. Dette gir igjen grobunn for livskvaliteter og livsmiljø for kystfolket.Partiet ønsker å bygge landet på differensierte samfunn. En ytterligere desentralisering av makt, vil styrke lokalsamfunnene og gi enkeltmennesket mulighet til å være med å bestemme over egen livssituasjon. Likeså er partiets mål å bygge videre på sosiale nettverk i lokalsamfunn og arbeidsliv. Velferden skal være tilgjengelig for alle - uansett hvor de bor i landet.
Partiet ønsker likeverd og likestilling for alle. Bosted, etnisk tilhørighet, religion, kjønn eller sivilstand, skal ikke fremskaffe urettferdighet.
Enkeltmennesket og lokalsamfunnene er vår største styrke i et naturrikt område. Vi har tro på at en fornuftig utnyttelse av naturrikdommene, vil gi økt verdiskapning. Ved å ta kysten i bruk på en slik måte, ligger forholdene bedre til rette for at vi kan styrke vårt miljø og vår kultur.
Hvorfor er det behov for kystpartiet?
Vi stiftet fylkeslaget av Tverrpolitisk Folkevalgte (TFV) for å være kystfolkets talerør på Stortinget. Folk i distriktene får på denne måten anledning til å påvirke den nasjonale og internasjonale politikken ved at kystens videre utvikling får en politisk forankring i Stortinget
Utviklingen de senere år har vist en stadig mer negativ tendens for verdiskaping på kysten.
De etablerte partier har ikke funnet plass for folk fra kystnæringene i toppsjiktet på sine lister, og har heller ikke tatt på alvor den negative utviklingen folk på kysten og i distriktene har hatt. Dette vil vi gjøre noe med.
Ved aktiv politisk innsats på Stortinget, skal partiet arbeide for bedre kår og utviklingsmuligheter for folk i distriktene i fjord- og kyststrøk. Bygd og by skal igjen arbeide hand i hand, ikke mann mot mann. Byene har oppstått som en følge av distriktenes behov for markedsplass og møteplass. Byenes eksistens er avhengige av at næringslivet i distriktene lykkes.
Det vi i dag kaller infrastruktur, har oppstått som følge av folks høsting av naturens ressurser.
Dette har skapt et nærings- og kulturliv, som dagens befolkning viderefører og videreutvikler.
Kystfolkets verdiskapning er knyttet til de inntektene havet gir. Dette skjer i hovedsak ved fiske, fiskeforedling, havbruk og service i industri knyttet til basisnæringene.
Partiet skal ta initiativ til å få utarbeidet en nytte/kost- analyse for kystfiskeflåten og den landbaserte industrien, for å vise at de fleste kystkommunene er netto bidragsytere til staten.
På den måten vil vi dokumentere at kystfolkets næringsaktivitet er av avgjørende betydning for landets eksportinntekter og handelsbalansen med utlandet.
Derfor er det en målsetting for oss å få representanter på Stortinget, slik at vi kan arbeide for kvinner og menn som bor på kysten.
Fiskerinæringen er landets nest største eksportnæring. Den er fundamental for Nordland, og netto største verdiskaper i Norge. Vi følger utviklingen, og tar tak i alle saker som kan føre til et bedre liv på kysten.
På bakgrunn av dette og folkeavstemmingen er partiets klare standpunkt :
NEI TIL EU OG SCHENGEN- AVTALEN
Partiet er også betenkt over EØS-avtalen, som hittil har skapt mer problemer enn fordeler.
1 . Ta kystfolket på alvor
Folket i kystnorge skaper grunnlaget for norsk økonomi med sin næringsaktivitet, men sitter igjen som den økonomiske taperen ved at råvarer og ferdigvarer som produseres langs kysten gir en forholdsvis lav inntjening for kystfolket.
Forvaltning av våre naturressurser må skje på en slik måte at kommende generasjoner får det nødvendige startgrunnlaget. Norge må samarbeide med andre land for å sikre en bærekraftig forvaltning.
Det er i dag et krav at produksjonsutstyret må gjøres mer miljøvennlig. En bærekraftig forvaltning vil gi våre barn samme mulighet som oss for å dekke sine behov av både økonomisk og økologisk art.
2. Fiskeri og kystnæring
Bærekraftig høsting og produksjon av fornybare ressurser som fisk, skalldyr og sjøpattedyr, ved siden av havbruk, skal fortsatt være grunnlaget for næringslivet på kysten.
Primærnæringene, fiske og landbruk, ivaretar flere viktige samfunnsmål.
Kystnæringene, og da spesielt den eksportrettede delen, skal styrkes med markedsføringsmidler for å komme i posisjon overfor konkurrentene i Europa og verden forøvrig. Dette gjelder også informativ virksomhet som skal motvirke feilinformasjon fra ulike organisasjoner. Disse organisasjonene sprer idag feilaktige opplysninger om sentrale fiskeslag. Partiet vil slå hardt tilbake mot en slik virksomhet.
Markedsføring av kystens produkter skal fortsatt være et viktig satsnings-område for Norge.
Partiet går inn for at korrekte, vitenskapelige resultater trekkes inn i markedsføringsarbeidet.
Fiskeressursene utenfor Nord-Norge og i Barentshavet er avgjørende for bosettingen i landsdelen. For å unngå overbeskatning, må vi samarbeide med andre kyststater. Det overordnede mål for forvaltning av fiskeressursene, må være å oppnå et stabilt og optimalt langtidsutbytte.
Norge skal fortsatt delta i internasjonale organer hvor beslutninger som innvirker på norske kyst- og havressurser, fattes. Men det er avgjørende å beholde nasjonal styring av fiskeressursene. Retten til fisken skal være hos det folket som bor ved ressursene.
Partiets mål er å få frem en lønnsom og markedsorientert næring.
- Fiskere og tilvirkere må få større prosentandel av verdiskapningen som det ferdige produktet gir.
- Tildelte kvoter må kunne tas på det redskap som gir best kvalitet og lønnsomhet.
- Fangsten må baseres på en økonomisk og ressursmessig riktig utnyttelse, og med en flåte som gir rimelig sikkerhet for kontinuerlig råstoffleveranse.
- En prispolitikk som fremmer kvalitet.
- En foredlingsindustri som er ressurs- og markedstilpasset.
- Drivgarnsfiske etter laks må gjeninnføres.
Uttaket av fisk og sjøpattedyr skal fastsettes på bakgrunn av vitenskapelige undersøkelser, og i samarbeid med næringen. Dette gjelder alle arter som gir grunnlag for kommersiell fangst. I tillegg bør vi ha overvåkning og forskningsfangst på arter som det i dag ikke drives kommersiell fangst på.
Kontrollen av norske og utenlandske fartøyer må styrkes betraktelig slik at det ikke blir rom for å drive overfiske. Vi godtar heller ikke hard beskatning av ungfisk eller utkast.
Kontrollmyndighetene må gis tilstrekkelig ressurser og sanksjonsmidler for å utøve denne kontrollen.
Fiske og fangst må skje på en slik måte at vi får et best mulig økologisk og økonomisk utbytte. Dette innebærer en opprioritering av det kystnære fisket og en nedprioritering av fisket i oppvekstområdene.
2.1 Produksjon og sysselsetting
Arbeid er menneskets viktigste trivselskaper. At folk bar et arbeid de trives i, gir mindre kriminalitet og krever mindre sosialomsorg.
Lediggang er roten til alt ondt. Partiet går inn for at enhver selvstendig, kreativ tanke og næringsetablering får en rimelig sjanse.
Alle ledd i næringen skal gis mulighet for å utvikle sitt markedspotensiale både lokalt, regionalt, nasjonalt og internasjonalt. Partiet går inn for å redusere unødige hinder i denne prosessen.
Dette gir en bedre pris for råstoffet, vil bidra til økt foredlingsgrad i Norge, og er til fordel for sysselsettingen. Den kompetanse som er utviklet i Norges Råfisklag, bidrar til økt verdiskapning på første hånd.
Partiet vil verne om de rettigheter vi har ifølge Havrettstraktaten til selv å utnytte ressursene innenfor våre fiskerisoner. Hvis FN - resolusjonen om fiske på det åpne hav ikke gir tilstrekkelig vern av norske interesser, må Norge ensidig utvide Norsk økonomisk sone og fiskevernsonen ved Svalbard.
Kystbestandene må forvaltes og reguleres uavhengig av fiskeriavtaler vi har med andre land.
Bosettingsmønsteret skal opprettholdes, og kystflåten skal fortsatt være bærebjelken. Det bør spesielt tilrettelegges for den mindre kystflåten, slik at den får levert og solgt sine tildelte kvoter i nærmiljøet.
Fiskernes og fiskeindustriarbeidernes sosiale ordninger må opp på samme nivå som øvrige arbeidstakere. Garantikassens forskottslåneordning må gjeninnføres, slik at båteiere kan være i stand til å forskuttere minstelotten til sine ansatte i vanskelige tider. Låneordningen skal være rentefri. Ved bortgang bør rettigheter til fiskekvoter kunne beholdes av de etterlatte for å føre familiebedriften videre.
2.2 Små og mellomstore bedrifter
Etablering og utvikling av små og mellomstore bedrifter er nøkkelen til økt sysselsetting og livskvalitet for folk på kysten. Spesielt gjelder dette de bedrifter som skaper kvinne-arbeidsplasser. Blant de viktigste små og mellomstore bedrifter, finner vi fiske- og fangstfartøy, fiskeindustri, havbruk, maritime servicebedrifter, skipsindustri, handelsbedrifter og turistforetak. Bedrifter som inngår nettverkssamarbeid, gir økt tilpasningsevne på tvers av bransjene.
Statlige investeringer i form av lån og tilskudd må gi rom for at industrien kan modernisere utstyr og anlegg. Bedriftene skal utvikles til å bli mer rasjonelle og fleksible. På den måten blir hvert råstoffkilo utnyttet best mulig
Forskning, produktutvikling, kvalitetssikring og markedsføring må holdes på et høyt nivå
Partiet har tro på at grunnforskning i større grad bor gjennomføres på internasjonalt nivå, der miljøene i flere land får tilgang på aktuelt materiale.
2.3 Skatte- og avgiftspolitikk
Det skal lønne seg å arbeide. Partiet vil arbeide for lavere skatter og avgifter for å gi bedriftene mulighet til å øke egenkapitalen, og derved trygge sysselsettingen. Råderett over egen inntekt gir valgfrihet og fremmer investeringer i produktiv virksomhet. Partiet går inn for at bedrifter i distriktene skal kunne styrke egenkapitalen ved at vi gjeninnfører skattemessige fordeler med fondsavsetninger.
2.4 Kommersielt fritidsfiske
I den grad fritidsfiskere driver omsetning av fangst, skal det stilles samme krav til kvalitet og hygiene som på ordinære fiskefartøy.
2.5 Omsetning
I samarbeid med salgslagene og næringen forøvrig, går partiet inn for å utvikle hensiktsmessige regionale auksjoner for fisk. Formålet er å øke verdien av råstoffet. Slike auksjoner kan bidra til at vi får etablert små og mellomstore bedrifter, som utnytter nisjeprodukter.
Regionale fiskeauksjoner organiseres slik at fartøyene går til sin hjemmehavn. Lokale produsenter får derved en fordel ved at de får lavere transportkostnader enn de kjøperne som må bekoste transport til foredlingsanlegg i eller utenfor regionen. Dette bidrar også til å bedre rammebetingelsene for fiskemottak i mindre fiskevær
Partiet vil bidra til å legge til rette for leveringsavtaler mellom fisker og tilvirker etter forhåndsgodkjenning av salgslaget.
2.6 Fangst
Kystpartiet vil arbeide for å rette opp skjevheter næringen har pådratt seg når det gjelder fangst av småhval og sel. Markedsføring av produktene, og informasjon om økologiske forhold, står her sentralt. Eksport av hvalprodukter må igjen tillates, og sidestilles med fiskeeksport.
Småhvalfangsten må utvikles til det nivået den var på før fangststoppvedtaket i 1982. Vi går inn for en regional forvaltning av småhval og sel.
Partiet mener at man snarest må treffe de nødvendige beslutninger for at selfangsten igjen kommer i gang på en forsvarlig og lønnsom måte.
2.7 Havbruk
Partiet går inn for at havbruk videreutvikles til helt andre nivåer enn i dag. Dette må imidlertid skje på en fornuftig måte, der man i alle sammenhenger tar distriktsmessige hensyn.
Gjør vi dette, har vi alle muligheter til å lykkes i arbeidet med å få en betydelig kystnæring.
Vi tenker da på utnyttelse av nye og gjerne hardføre marine arter, som et supplement til den tradisjonelle oppdrettsnæringen vi har i dag.
Etablering og plassering av havbruksanlegg, skal ikke føre til urimelige konsekvenser for andre kystaktiviteter, spesielt låssettingsplasser, seilingsleder og friluftsaktivitet.
Partiet går videre inn for at fremtidige kystsoneplaner skal realiseres i nær sammenheng med havbruksvirksomhetene.
2.8 Reiseliv
Opplevelsestilbudet for turister må prioriteres og varieres. Stadig mer fritid og økt reiseaktivitet for folk i store deler av verden, gir vår reiselivsnæring større vekstmuligheter.
Kystens varierte og spennende landskap gir store muligheter for å utvikle flere helårige arbeidsplasser. I den videre utvikling av turist- og reiselivsnæringen må vi bestrebe oss på å utnytte den kapasitet som allerede ligger i eksisterende bygningsmasse. Eksempelvis kan grendehus utnyttes langt bedre enn hittil. Slike anlegg kan da brukes til glede for turister og lokalbefolkning. Turisme skal drives på lokalbefolkningens premisser.
3. Flåtestruktur
Deltakerlovens bestemmelser må opprettholdes slik at fartøy fortsatt skal være eid av fiskere med kunnskap, bakgrunn og kompetanse som er nødvendig for å betjene flåten på en økonomisk og sikker måte. Partiet går imot omsettelige kvoter. Derimot går partiet inn for at det opprettes en kvotebank.
Partiet vil arbeide for å opprettholde en fiskereid, moderne og variert fiskeflåte. Dette er helt nødvendig for at vi i det hele tatt skal holde dagens nivå i våre fiskerier. En mobil og fleksibel flåte som driver helårsfiske etter flere arter, skal utgjøre hovedstammen.
Virkemidler :
- Skattebetingede fondsavsetninger for å styrke egenkapitalen.
- SND får øremerkede rammer for tilskudd og lån til fornyelse av fiskeflåten.
- SND får de samme retningslinjer for 5nansiering av fiskefartøy som
konkurranseutsatt, eksportrettet industri på land.
- Gjeninnføring av kondemneringsordning for eldre kystfiskefartøy.
- Fylkeskommuner og kystkommuner får tilført fondsmidler som skal benyttes til fiskerifond.
- Det avsettes mer forskningsmidler som kan benyttes for innleie av kystfiskefartøy til forskningsfangst.
- Det skal ikke gis SND - støtte i form av ekstraordinære lån og tilskudd til havgående fartøy som driver utelukkende ombordproduksjon og / eller leverer direkte til utlandet.
4. Havner
Egnede havner er en forutsetning for at vi kan videreføre våre tradisjoner for sjøveis transport. Herunder en effektiv utskipning av de varer og tjenester som vi produserer på kysten. Nettverket av fiskerihavner i regionene, må ses i nær sammenheng med regionenes eller kommunenes hovedhavner.
Containertransport blir stadig viktigere for bedriftene som eksporterer sine ferdigvarer. Derfor må havnene i større grad tilrettelegges for dette.
Bevilgninger til fiskerihavner og fiskeriserviceanlegg må økes kraftig for å bedre ramme- betingelsene for bedriftene.
5. Skipsfart
Partiet vil arbeide for større sikkerhet for skipsfarten langs norskekysten, blant annet ved utvikling av seilingsleder og redningstjeneste. Kartverket må opprustes slik at det dekker dagens behov for sikker seilas. Det er viktig å utdanne og rekruttere norsk befal og mannskap på norske fartøy. Bedre sjøkartverk må prioriteres, og sjøkartene over nordområdene må snarlig oppdateres.
Partiet går inn for at det innføres losplikt for fartøy som fører olje, kjemikalier og annen miljøfarlig last. Disse skipene skal henvises til spesielle seilingskorridorer utenfor 12 nautiske mil fra grunnlinjen.
Disse seilingskorridorene skal overvåkes av norske myndigheter. Lostjenesten må styrkes med økte midler til utdanning av nye loser. Lostjenesten skal også styrkes med midler som står i forhold til flere oppgaver og økt aktivitet.
Partiet vil arbeide for å bedre sikkerheten til sjøs, ved aktivt å bruke den etablerte kompetansen innen sikkerhet. Videregående skoler, høgskoler, Redningsselskapet, Kystvakten og hovedredningssentralene vil her være viktige ressurser.
Fraktefartøyene skal gis bedre rammebetingelser i form av investeringsrammer, kondemneringsordninger og bortfall av mineraloljeavgiften.
6. Olje og gass
Leteboring og utvinning av olje og gass må skje i nært samarbeid med etablerte næringer, og innenfor fastlagte regelverk - blant annet miljøforhold i strandsonen.
Olje- og gassutvinning skal ikke fortrenge allerede etablert næringsvirksomhet på kysten, eller på fiskefelt. Partiet vil arbeide aktivt for at en større del av verdiskapningen skal tilfalle Nordland, når utvinning finner sted utenfor Nordlandskysten.
Inntektene må i større grad brukes til beste for folket, og i langsiktige investeringer i fastlands-Norge og distriktene. Utbyggingstakten og investeringsnivået i oljesektoren må til enhver tid ses i sammenheng med den vekst vi ønsker i fastlands-Norge.
Den nylig påbegynte oljevirksomheten utenfor vår kyst, nødvendiggjort at beredskapen er tilfredsstillende. Per i dag er den alarmerende dårlig. Tilgjengelig lenseutstyr stanser bare bølger som er lavere enn tre meter. Som en følge av blant annet dette, må oljevernbasene styrkes.
7. Helse og sosialpolitikk
Partiet skal arbeide for økt livskvalitet og trivsel. Staten bør investere langsiktig i disse målene. Dette bidrar til at kostnadene på helse- og sosialbudsjettet reduseres. Sykehjemsplasser skal i større grad inngå i det nærmiljøet pasientene er vant til å være i. Familien er den viktigste støttespiller for den som er sykehjemspasient for kortere eller lengre perioder. Folk skal være trygge på at de blir tatt hånd om, hvis sykdom skulle ramme dem. Rehabiliteringssentrene skal opprettholdes.
Partiet vil arbeide for at Nordlands befolkning får et kvalitativt og høyverdig helsetilbud. Målet med helsepolitikken må være at helsekøene blir reduserte, og at folk kommer i meningsfylt arbeid. Personer med psykiske og fysiske skader, skal få bedre tilbud om arbeid i vernede bedrifter. Slike bedrifter ( ASVO), skal prioriteres høyere.
Psykiatrien må styrkes. Personer som i yrkessammenheng har blitt utsatt for traumatiske hendelser, skal ha obligatorisk psykisk helsebehandling.
Også alternative behandlingsmetoder må i utgangspunktet dekkes av Folketrygden.
Behandlingsopplegg som i stor grad minsker ventelistene skal prioriteres, (for eksempel EDTA-behandling av hjerte/kar- pasienter).
7.1 Eldreomsorg
Friske og eldre mennesker skal få anledning til å bo hjemme så lenge som mulig, eller i bokollektiv. Følgelig må de få nødvendig hjelp og omsorg her. Omsorgslønn og bedre hjemmehjelpsordninger skal prioriteres.
Eldre mennesker er ofte en ressurs for nærmiljøet, ved at deres livskunnskaper kan videreføres til barn og ungdom i samarbeid med skolen.
De som ønsker å selge sine hus for å kjøpe andeler i bokollektiv, skal få tilrettelagt gunstige låneordninger. På denne måten får samfunnet en bedre eldreomsorg som gir bedre livskvalitet.
Det skal gis større muligheter for å spare penger til egen alderdom. Fiskerkoner skal likestilles med bondekoner ved beregning av pensjonspoeng.
8. Familie- og barnepolitikk
For at kvinner skal kunne nyttiggjøre seg et utdannings- eller jobbtilbud, er tilfredsstillende barnehagedekning en viktig forutsetning. Partiet vil i særlig grad stimulere til at jenter kommer inn i fiskeri- og andre distriktnæringer. partiet vil arbeide for a styrke de desentraliserte utdanningstilbudene på videregående skoler, høgskoler og universitet, med hovedvekt på kvinners behov og ønsker. Kvinnens stilling skal styrkes ved at hennes valgmuligheter innen utdanning og arbeid skal bli bedre.
Vi vil arbeide for at det kristne verdigrunnlaget i samfunnet styrkes. partiet vil tilrettelegge for flergenerasjoners bomiljø med hovedvekt på livskvalitet og trivsel. Som et viktig ledd i å styrke familiens rammebetingelser, vil partiet arbeide for gunstige finansieringsordninger for flergenerasjonsboliger.
Barns trygghet og utvikling er også avhengig av at familieøkonomien er god nok til at mor og far klarer sine forpliktelser. Mange ekteskap og samboerskap har havarert som følge av anstrengt økonomi og de problemer dette har medført for hele familien. partiet vil med sin politikk motvirke disse truslene mot familien.
Partiet vil arbeide for omsorgslønn som står i forhold til den innsatsen familien yter overfor pleietrengende familiemedlemmer.
Partiet vil arbeide for at det gis kontantstøtte til småbarnsforeldre som velger å ha barna hjemme fremfor i barnehage. Beløpet skal tilsvare den støtte barnehageplassene får. Barnetrygden skal minst ligge på dagens nivå.
Familiene skal få lettere tilgang på hjelp i forbindelse med familierådgivning og økonomisk rådgivning.
I de familier der begge foreldrene er i arbeid, og den ene ektefellenlsamboeren er mye borte fra hjemmet på grunn av sin arbeidssituasjon, skal den hjemmeværende få overført betalte fridager til seg ved barns sykdom. Dette innebærer at familien kan utnytte maksimalt 20 betalte dager, slik at de kan benytte samme rettigheter som gjelder for "normale" familier og enslige forsørgere.
Ved sesongarbeid skal det tilrettelegges slik at barn får tilbud om plass i barnehage den perioden sesongarbeidet pågår. Dette gjelder spesielt distrikter med få alternative arbeidsplasser, og et slikt tilbud vil være et sterkt bidrag for å opprettholde bosetting og levestandard i distriktene.
9. Ungdomspolitikk
Ungdom tar stadig lengre og høyere utdanning for å skaffe seg et fremtidig trygt arbeid. Dette medfører store låneopptak i blant annet Statens Lånekasse, og utgjør en betydelig økonomisk belastning for yngre mennesker i etableringsfasen. I tillegg reduseres netto livslønn ved at utdanning medfører kortere periode i lønnet arbeid.
Partiet har tatt tak i dette problemet, og ser det som helt nødvendig å få en bedre finansiering og avvikling av studiene. Store deler av befolkningen er under utdanning til enhver tid, og studiefinansiering berører derfor mange. Dagens system bidrar til høye studielån for avgangsstudenter. Mange unge bar problemer med å gjennomføre studiene i normal tid på grunn av at de må ha deltidsjobber ved siden av studiene for å klare seg økonomisk. Dette bidrar til et unødig kapasitetsproblem ved en rekke høgskoler og universitet.
Vi går inn for at renten på løpende studielån skal reduseres til 4 %. I tillegg vil vi arbeide for at det skal gis økte rammer for stipend.
Vår målsetting er at nyutdannede studenter går inn i arbeidslivet med mindre lån og rimeligere lån enn tilfellet er i dag. Ved at ungdom igjen kan være studenter på heltid, frigjøres studieplasser. Dette vil effektivisere utdanningssystemet med flere ferdigutdannede per år.
Dagens finansieringssystem er urettferdig på bakgrunn av at de som får omskolering, gis betydelig bedre finansiering enn ordinære studenter. Partiet går inn for at det skal være størst mulig likhet for alle grupper studenter.
Partiet vil ha utredet ordninger med avlønning under utdannelsen. Dette gjelder studie-finansiering fra 1. klasse i videregående skole. Behovsprøvet stipend I avlønning skal være et element i denne utredningen.
Ca 30% av fylkets arbeidsledige er i aldersgruppen 20 - 24 år. Dette er i stor grad ungdom som falt utenom da Reform' 94 kom. Vi foreslår at
lønnstilskudd og opplæringstilskudd kombineres. Dette kan gi ungdom økt mulighet til fagbrev.
Dagens opplegg gir de unge ett lønnstilskudd på 50%av ordinær lønn i 6 måneder.
Foregår denne perioden over ett år, reduseres prosentandelen til 25%. Altså gir ikke dagens reglement mulighet til en kombinasjon av lønnstilskudd og opplæringstilskudd. Dette er svært uheldig, siden midlene i stor grad går til opplæringskontorene og ikke direkte til bedriftene. I den internasjonaliseringen som i dag skjer i samfunnet, spørres det mer og mer etter fagbrev. Det er realistisk å gjøre noe med dette, samtidig som ordningen gir muligheter for flere lærlingeplasser.
Vår familiepolitikk forøvrig vil bidra til å gi ungdom den nødvendige tryggheten på seg selv.
10. Kultur
Kystkultur og miljø er viktig for livskvaliteten. Økt livskvalitet gir mindre sykdom og problemer, og er på den bakgrunn lønnsom for hele samfunnet.
Naturvern og friluftsliv er viktige faktorer for både oss og våre etterkommere. Et rikt og mangfoldig kulturliv er en nødvendig forutsetning for et livskraftig samfunn.
Partiet går inn for at Nordland kunst- og filmskole skal lovfestes, og at statlige midler øremerkes til dette. Det samme gjelder kommunale musikkskoler.
Det skal føres en innvandringspolitikk som ivaretar de menneskelige hensyn for innvandrere som flytter til Norge. Disse skal likestilles med nordmenn. Det må være en selvfølge at innvandrere lærer seg norsk og innretter seg etter norske lover og regler.
Partiet går inn for at det innføres momsfritak for idrettslag og andre frivillige og veldedige organisasjoner med en omsetning på under
kr 1.000.000,-.
Partiet er overbevist om at organisert arbeid blant barn og ungdom, er den beste garanti for et best mulig samfunn. Vi kan ikke lenger forvente at en idealistisk, men liten tillitsmanns-stamme kan klare denne jobben alene. Derfor er det viktig at stat, fylker og kommuner samarbeider om vedlikehold og bygging av fysiske anlegg som kan samle de mange gruppene.
På samme måte er det viktig at samfunnet støtter opp om de organisasjoner som både er støttespillere og miljøspredere for den store hop i lokalsamfunnene.
11. Samferdsel
I et fylke som Nordland gjenstår fortsatt store oppgaver på kommunikasjonssektoren. Ikke minst gjelder dette fastlandsforbindelser i form av bruer eller tunneler, det gjelder forbedringer av fergeforbindelser, og det gjelder vegutløsning for enkelte lokalsamfunn.
Utfordringen i det videre arbeidet må være at vi ser flere transportstrekninger under ett i arbeidet med å realisere prosjektene.
Det er et faktum at selv store hjørnestensbedrifter i fylkets næringsliv er henvist til så dårlige vegnett, at de trues av nedleggelse.
Partiet går inn for at det skal bevilges mer midler til opprustning og utbygging av vegnettet i Nordland. Fergefri veiforbindelse på E-6 og E-10 prioriteres høyest.
Arbeidet med Lofotens fastlandsforbindelse må holde den tidsplanen som er fastsatt.
Transport med bil er pålagt meget store avgifter som er i ferd med å knekke bransjens økonomi. Partiet vil arbeide for en reduksjon av disse avgiftene.
På sikt må jernbanen videreføres til Narvik for å fange opp den samhandel som utvikles på Nordkalotten. Ved å videreføre jernbanen til Narvik blir vi tilknyttet den Transibirske jernbane med de muligheter dette gir for nordnorsk næringsliv.
Hurtigrutens posisjon som "Riksveg nr 1." er urokkelig. Partiet vil arbeide hardt for at dagens rutenett opprettholdes. Denne kystfarten vil fortsatt bety svært mye for alle i kystsamfunnene. Det gjelder såvel næringslivet som den enkelte beboer. Hurtigruten er allerede etablert som en av landets fremste turistmagneter.
Hurtigbåtordningen for ytterdistriktene har vært en suksess, og må opprettholdes på dagens nivå.
Partiet går sterkt imot den nedleggingen av posttjenester som delvis er iverksatt. Det er med stor bekymring partiet registrerer at dette fortsetter uten at det finnes politisk vilje til å gjøre noe med det.
Partiet mener Posten vil være bedre tjent med å legge seg på en utviklingslinje og ikke en avviklingslinje.
Partiet ser på etablering av lokalsamfunnssentraler som et meget godt alternativ. Et postkontor blir tillagt flere tjenester ved hjelp av data med nett-tilkobling og fax. pa denne måten kan offentlige sektorer som f.eks. trygdekontor, arbeidskontor og likningskontor være tilgjengelige for brukerne. Et operativt postkontor med flere funksjoner enn i dag, vil kunne utgjøre en viktig del av et serviceanlegg i distrikter der dette er ønskelig og mulig å få til.
12. Miljø
Partiet vil arbeide for et rent hav. Vi vil også motarbeide enhver form for miljøterrorisme. Nasjonale og internasjonale organisasjoner og sammenslutninger som over vold mot mennesker og lovlige næringsaktiviteter, skal bekjempes på alle plan med lovlige midler.
Mange av de miljøproblemer vi har i Norge skyldes forurensning fra andre land. Det gjelder i hovedsak luft- og havforurensning og potensiell radioaktiv forurensning i nordområdene.
Kystverneplanen for Nordland er en sa stor inngripen i næringsgrunnlaget og bosettingen i fylket, at planen må til Stortinget. Også andre nasjonale verneplaner må behandles i nasjonalforsamlingen, etter at utredningsarbeidet er foretatt av Miljøverndepartementet
Rovdyrforvaltning og lokale verneplaner avgjøres i kommuner og fylkesting
Den eller de som forurenser, eller gjør annen skade i naturen, skal dekke kostnadene. Norge skal fortsatt være en aktiv aktor i det internasjonale miljøarbeidet, og bidra til holdninger som sikrer miljøet. Overvåkningssystemer for forurensning og kildepåvisning skal prioriteres.
Nærmiljøet skal styrkes ved at folk selv i større grad får anledning til å forme dette. Bomiljø og arbeidsmiljø er i stor grad en oppgave og utfordring for det enkelte mennesket, familien og bedriften.
13. Utdanning
Partiet er avventende til hvordan 6-årsreformen og Reform L-97 vil slå ut. I utgangspunktet er vi noe skeptiske til om 6-åringer i det hele tatt er modne for skolegang. De mange signaler som allerede bar fremkommet, reiser tvil om det finnes tilstrekkelig politisk vilje til å ta de økonomiske belastninger som ligger i den nye undervisningsordningen. Tross dette, vil vi ikke motarbeide forsøket som er satt i gang. Det vil vi heller ikke når det gjelder Reform L-97.
De nye reformer må uansett ikke fremstå som dårligere alternativer enn de undervisningsformer som har vært praktisert gjennom de siste år. Blant annet må ikke de nye reformene hindre arbeidet med å videreutvikle en mer distriktsaktiv skole.
Partiet foreslår at elever fra 6. klasse får informasjon og veiledning om ulike yrker i samfunnslivet. Dette arbeidet må forseres og forsterkes når elevene begynner i ungdomsskolen. På alle nivåer i det videregående skoleverk må næringslivets og kystens behov bli stadig sterkere fokusert. partiet mener dette gir en større bevisstgjøring når videre veivalg skal foretas.
Drift av høgskoler og universitet skal fortsatt være statlige oppgaver. Men der det er marked for det, bør vi gi plass for også private høgskoler. Næringslivet må trekkes mer inn i beslutningsprosessene om hvilke læresteder vi skal satse på i fremtiden.
I norske lærebøker er i dag dyrevernspropagandaen altfor subjektiv og villedende. I nye bøker, må kunnskaper som er bygd på fakta og vitenskap, være det dominerende.
Stimulering i form av utdanningsstipend for ungdom som ønsker å ta fiskerifaglig utdanning, vil bli prioritert. Dette på bakgrunn av at gjennomsnittsalderen for fiskere er høyere enn i de aller fleste yrkesgrupper. Det er viktig å videreformidle den kompetansen de eldre fiskerne har til ungdom som ønsker å satse innen fiskeri og fangst. Fiskerutdanningen må bli praktisk tilrettelagt med praksisperiode i løpet av den teoretiske delen.
Det må etableres lærlingeår og lærlingeplasser på forskjellige typer fartøy og med forskjellig typer fangstredskap. Fartøyeiere må da nyte godt av de samme tilskuddsordninger som lærlingeplasser på land.
Trivselen i skolen må økes. Kontakt mellom skole og lokalsamfunn må styrkes slik at barn og unge får et nært forhold til sitt lokalsamfunn og vår ressursforvaltning.
Tiltak
- Videreutvikle distriktsaktiv skole.
- Desentralisert videregående skoletilbud og høgskoletilbud.
- Lærlingeplasser i alle sektorer.
- Tilføring av nødvendige midler til reform L-97.
- Tilstrekkelige midler til oppslagsverk og lærebøker.
- Utdanning innen informasjonsteknologi i distriktene skal styrkes.
- Styrke utdanningstilbudet innen fiskerifag.
14. Nasjonal sikkerhets- og forsvarspolitikk
Norges selvstendighet og selvråderett står fast. Heimevernet og Sjøheimevernet skal styrkes slik at denne forsvarsgrenen kan utvikles til et stadig mer fleksibelt forsvar for landet. Samarbeidet mellom Forsvaret og fiskeflåten, skal styrkes ved at Forsvaret i kortere perioder leier inn større og moderne fiske- og fangstfartøy for å trene mannskap og befal. Partiet vil også arbeide for at det blir tatt inn flere lærlinger i Forsvaret på de fleste områder.
Ved forlis og søk etter savnede personer på havet, skal det ytes samme innsats som det vi opplever i forbindelse med andre større ulykker. Etter forlis skal havarikommisjonen kartlegge årsak og definere ansvar for å bidra til større sikkerhet på alle fartøy.
Kriseteam skal rykke ut og veilede overlevende og de pårørende. Et forlis på havet er en meget stor belastning for de som er involvert.
I stedet for fengsel, skal samfunnstjeneste i større grad tas i bruk som straff for personer som dette passer for. Da vil personer, som ikke er farlige for sitt nærmiljø, være en ressurs for samfunnet, i stedet for en økonomisk belastning. Disse personer må få nødvendig opplæring, slik at de kan gå tilbake til samfunnet med mer ressurser enn de hadde da de ble dømt.
For alvorlige volds- og narkotikaforbrytelser vil partiet arbeide for at domstolen er sitt ansvar bevisst og følger de bestemmelser Grunnloven setter som maksimumsstraff.
Det må tilføres nødvendige midler til politi og lensmannsetaten, slik at etatene kan utføre den tjenesten de er pålagt og samfunnet har behov for.
Kystvakten gjør en meget viktig jobb, og partiet vil styrke etaten, slik at personell og materiell får tilført nok midler for å utvikle tjenesten.
15. Kommuneøkonomi
Staten pålegger kommunene stadig nye oppgaver uten at det i tilstrekkelig grad følges opp med rammeoverføringer. Partiet vil arbeide for at det blir et større samsvar mellom kommunenes oppgaver og de statlige rammeoverføringer.
Partiet går inn for at det skal gis motiveringstilskudd fra staten for å gjøre kommunene i stand til å løse pålagte oppgaver.
Partiet vil arbeide for at avgifter og skatt i Nordland blir lik de bestemmelser som gjelder for Nord-Troms og Finnmark for å unngå konkurransevridning.
Partiet vil arbeide for at bolig- og eiendomsskatten skal fjernes.
Partiet vil forsere utbygging av vannverk med en vannkvalitet som er tilpasset markedets behov og krav. Vannutbygging og forbedring av vannkvalitet i kommunene, skal forsatt være et hovedsatsningsområde for staten.
16. Landbruk
Landbruket må holdes på et forsvarlig nivå i forhold til vår beredskapspolitikk og vårt behov for selvforsyningsgrad. Produktutvikling og økologisk landbruk skal prioriteres. Bygdeutviklingsprogram som fremmer næringsvirksomhet, trivsel og mangfold, skal fortsatt støttes av Bygdeutviklingsfondet.
Regionale verneplaner for landbruk, skogbruk og rovdyr må avgjøres hos de lokale myndigheter og fylkesting. Landbruksinteresser må prioriteres foran rovdyrhensyn. Landsomfattende planer skal avgjøres av Stortinget og ikke, som i dag, av Miljøverndepartementet og Fylkesmannens miljøvernavdeling.
Partiet vil stimulere til investeringer og økt avvirkning i skogbruket.
16.1 Trygg mat
Partiet vil følge opp regelverket i forbindelse med import av matvarer.
Økt kontroll av matimporten står sentralt for å sikre at vi har trygg mat. Varedeklarasjonen må gi klare opplysninger om opprinnelsesland.
17. Industri og bergverk
Den kraftkrevende industrien betaler svært høye avgifter til staten i forbindelse med sin aktivitet. Partiet vil ta initiativ til en grundig gjennomgang av disse avgiftene - sett i sammenheng med verdiskapning som følge av direkte og indirekte aktivitet knyttet til den kraftkrevende industrien og statlige / kommunale inntekter.
Partiet går inn for at vi fortsatt skal utvinne drivverdige mineraler. De selskapene som får konsesjon for slik drift, skal sørge for at naturen forskjønnes etter bruk.
