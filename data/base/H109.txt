
20. juli 1995
Jan Petersen, Høyres leder
 Sp. er de facto mot politisk skifte
 Velgerne bekrefter at Senterpartiet har valgt å plassere seg mellom Arbeiderpartiet og Sosialistisk Venstreparti i praktisk politikk.
Jan Petersen sier dette som en kommentar til dagens tall i VG, der det fremgår at Sosialistisk Venstreparti og Arbeiderpartiet er omtrent like populære som samarbeidspartner blant Senterpartiets velgere.
 De velgere som vil ha en ikke-sosialistisk politikk må derfor sørge for at Høyre blir større i de kommende valg.
 Høyre ser det som sin oppgave å arbeide for en politikk som er mer familievennlig, mer forbrukervennlig, mer bedriftsvennlig, mer ansvarlig overfor kommende generasjoner og mer innrettet på å fremme brukernes interesser i de statlige og kommunale tjenester. Jeg må minne om at vi kontinuerlig kjemper for mer kunnskap i skolen og et mer pasientrettet helsevesen.
 Dette er viktige elementer i den ikke-sosialistiske dagsordenen idag. Senterpartiet har et temmelig langt stykke igjen før de snakker om det samme.
 Når Senterpartiet i mange av disse spørsmålene ikke ønsker å befinne seg på Høyres side av frontlinjen mot Arbeiderpartiet, er Senterpartiet de facto med på å forhindre et politisk skifte i Norge.
