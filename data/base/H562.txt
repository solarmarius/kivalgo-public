
Oslo, den 2. juli 1998
Kristin Krohn Devold
Helhetlig politikk mot gatevold.
I lys av den siste tidens hendelser i Oslo sentrum, er det nå viktig at det blir tatt tak i problemene rundt gatevolden. Det er ikke akseptabelt når justisministeren uttrykker maktesløshet, og ikke synes i stand til å iverksette konkrete tiltak. Samtidig som Regjeringen pålegger politiet nye oppgaver. Høyres svar på utfordringene er:
* Politiet må gjøre det viktigste først. Regjeringen bør droppe forslaget om å bruke politiressurser til å kontrollere om bilister har mellom 0,2 og 0,5 i promille, og utsette iverksettelsen av promillegrensen til sjøs, og håndhevelse av brudd på båtregistrering. Slike oppgaver må vike for politiets primære ansvar: Forebygging ved mer synlighet i gatebildet, og etterforsking av voldskriminalitet.
* Ungdomsvolden og tiltagende våpenbruk i Oslo skremmer og situasjonene synes å være ute av kontroll. Unge lovbrytere pågripes igjen og igjen uten at de møtes med reaksjoner. Mangelen på rask reaksjon og dom gir signaler om at gjengkriminalitet ikke er så farlig. Ikke minst er det viktig å markere grensene overfor førstegangsforbrytere.
* Riksadvokatens brev til justisministeren er et positivt innspill til konkret handling. Høyre mener at det er behov for nye metoder for å møte en alvorlig kriminalitet, og alle forslag må gis en seriøs vurdering. Høyre krever at Justisministeren nå fremlegger metodeutvalgets innstilling til behandling i Stortinget.
* Oslopolitiet planlegger nå videoovervåkning av noen punkter i Oslo sentrum. Dette er et resultat av at man ikke har gitt nok ressurser til å få mer synlig politi. Slik situasjonen nå har blitt vil likevel Høyre akseptere at videoovervåkning prøves så fremt dette er tydelig merket for publikum, og ikke fører til redusert synlig politi i gaten. Slik avgrenset videoovervåkning har gitt 30-50 % redusert kriminalitet enkelte steder i England og Skottland.
* Oslo politiet er i sin kamp mot alvorlig kriminalitet i en spesielt vanskelig situasjon i Norge. Oslo-politiet må nå få eget budsjett, adskilt fra hovedstadsoppgavene (bl. a. vakthold av ambassader og internasjonale gjester), slik at det reelle forhold mellom oppgaver og bevilgninger fremkommer.
* I et stramt statsbudsjett til høsten må det fokuseres sterkere på primæroppgavene, deriblant politiet.
* For å utnytte fagutdannede politifolk til primæroppgavene må disse unntas fra oppgaver som administrasjon, transport av fanger og rettsforvaring. Derfor må det ansettes mer administrativt personale og transportoppgaver kan settes bort til andre.
Høyre krever at både justisministeren og politimesteren tar sitt operative ansvar og griper tak i den alvorlige situasjonen, med konkrete tiltak.
