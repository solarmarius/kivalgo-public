
8. desember 2000
Høyres Stortingsgruppe
Annelise Høegh, Høyre:
- Trange rammer for neste års helsebudsjett
Sosialkomiteens budsjettinnstilling ble avgitt 7. desember 2000. Budsjettforliket satte desverre stramme rammer for komiteens muligheter til å foreta større endringer, men Høyre er likevel glad for å ha oppnådd flertall for følgende:
Regjeringen skal snarest legge frem forslag for Stortinget om varig støtte til arbeidsreiser for funksjonshemmede som ikke kan benytte kollektivtrafikk eller kjøre bil selv. Høyre kan ikke godta at funksjonshemmede som ønsker å arbeide havner på uføretrygd fordi de ikke kan få støtte til å komme seg til jobb.
Regjeringen blir pålagt å legge til rette for at pasienter som har langt å reise til sykehus eller sykestue skal kunne få tilbud om medikamentell behandling (f. eks. cellegift) på hjemstedet, når dette er medisinsk forsvarlig.
Regjeringen skal vurdere muligheten for at pasienter med spesialbil kan tilstås godtgjørelse etter statens satser ved bruk av egen bil i tilfeller der alternativet er at trygden dekker flyreise.
Høyre beklager at det ikke var mulig å få flertall på flere viktige områder:
Utvidelse av kreftplanen med to ekstra strålemaskiner neste år. Det er uforsvarlig når helseminister Tønne i budsjettet først redegjør for at Radiumhospitalet må avvise pasienter, og så ikke foreslår tiltak for å bedre situasjonen.
30 mill kr mer til kreftforskningen neste år, slik at innsatsen her økes i tråd med forutsetningene i kreftplanen.
Forbedringer i den innsatsstyrt finansieringen av sykehusene ved å øke refusjonssatsen fra 50 til 60 pst og la den gå direkte til sykehusene, ikke om fylkeskommunene.
50 mill kr mer til opptreningsinstitusjonene slik at disse får dekket en større del av sine kostnader for å sikre forsvarlige tilbud. En del av midlene knyttes til godkjenning av Cato-senteret.
Å gi pensjonister mellom 67 og 70 år mulighet til å arbeide mer uten å få avkortet pensjonen. Høyre foreslår å øke grensen for hva man kan tjene uten avkorting i pensjonen fra 1 til 2 ganger folketrygdens grunnbeløp.
Høyre ser frem til at helseministeren over nyttår legger frem sak om statlig eierskap av sykehusene for Stortinget. Helseminister Tønne har uttalt at han vil ha "direkte linje, tydelig styring og full kontroll". Høyre advarer mot at man legger opp til en modell med politisk og administrativ detaljstyring av sykehusene fra departementet. Når Høyre går inn for statlig eierskap til sykehusene er det ikke på grunn av, men på tross av, erfaringene med statlig styring av Rikshospitalet og Radiumhospitalet. Høyre mener at sentralisering av det politiske ansvaret for sykehusene må kombineres med fristilling som gir de enkelte sykehusene lokal frihet til å drive profesjonelt. Private aktører bør slippes til, og det må legges til rette for konkurranse mellom sykehus om å tilby gode og kostnadseffektive tjenester.
