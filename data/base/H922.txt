
Høyres Stortingsgruppe, 24. mars 1999
Annelise Høegh, helsepolitisk talskvinne for Høyre
- Godt grunnlag for mindre profesjonsstrid i helsevesenet
- Den nye helsepersonelloven rydder opp i dagens jungel av ulike profesjonslover, og gir et enklere og mer ensartet lovverk for helsepersonell. Et viktig mål for den nye loven er å minske omfanget av ansvars- og kompetansestrid mellom de ulike profesjonsgruppene, slik at vi kan få en mer effektiv og hensiktsmessig utnyttelse av personellressursene i helsevesenet, uttaler Annelise Høegh, som er saksordfører for helsepersonelloven. Sosialkomiteen på Stortinget legger frem innstilling om denne i dag. Helsepersonelloven erstatter ni gjeldende lover, og omfatter alt helsepersonell.
Samordnet informasjon til pasienter
I sykehus skal det pekes ut en person som skal ha ansvaret for å samordne og koordinere den informasjonen som gis til pasienten.  Dette er viktig for å hindre at pasienter blir forvirret av ulik informasjon fra ulike personer, og vil bidra til bedre kommunikasjon med pasientene, mener Annelise Høegh. Det er beklagelig at Høyre og Frp står alene om å ville lovfeste at den ansvarlige for informasjonen og journalen til pasienten skal være lege, der det er mulig. I den nye loven om spesialisthelsetjenesten vil Høyre lovfeste en ordning med pasientansvarlig lege, som skal ha ansvaret for samordning av informasjon til pasienten og journalføring.
- Gode journaler er en forutsetning for god behandling. Derfor er det viktig at helseinstitusjoner nå skal gi en person overordnet ansvar for hver enkelt journal og samordne hva som skal nedtegnes, sier Annelise Høegh. Høyre har fått gjennomslag for at grunnlaget for diagnosen skal fremgå, og at diagnosen skal være underbygget i journalen.
Bierverv
Høyre støtter forslaget om at helsepersonell blir pålagt meldeplikt for bierverv. - Men jeg understreker at Høyre ser positivt på at så mange er villige til å bidra til et mer omfattende helsevesen gjennom bierverv. Derfor vil Høyre advare mot at meldeplikten brukes til å innskrenke ekstrainnsatsen, sier Annelise Høegh. Meldeplikten skal skape sikkerhet for åpenhet og likhet og større aktsomhet overfor inhabilitetssituasjoner. Men den må ikke praktiseres slik at leger heller tar ut mer fritid og offentlige stillinger blir mindre attraktive. Det er naturlig at regjeringen vurderer konsekvensene av å ha en slik særbestemmelse for helsepersonell.
Forsvarlighetskravet
Kravet til forsvarlighet i helsepersonells yrkesutøvelse kommer nå klarere frem enn tidligere. Forsvarlighetskravet er viktig, fordi det setter en faglig standard for helsepersonells arbeid og gir pasientene økt trygghet for at den behandlingen som gis holder faglig, sier Annelise Høegh.
Forbud mot gaver i tjenesten
Helsepersonell får ikke lov til å ta imot gaver som kan påvirke deres tjenestlige handlinger på en utilbørlig måte. Forbudet gjelder også gaver fra pasienter som har mer enn ubetydelig verdi. Når det gjelder legers deltagelse på kongresser og reiser som arrangerer av legemiddelindustrien, stilles det krav til faglig utbytte av disse.  Den nye loven vil bidra til et ryddigere forhold mellom leger og legemiddelindustri, kommenterer Annelise Høegh.
Opplysninger til forsikringsselskaper
Sosialkomiteen ber regjeringen legge frem sak for Stortinget der en vurderer hvor langt forsikringsselskaper skal ha rett til å gå i å kreve utlevering av taushetsbelagte helseopplysninger og opplysninger om personlig livsstil som grunnlag for forsikringsavtale.
Autorisasjon
Autorisasjon av helsepersonell sikrer pasientene mot å bli behandlet av ukyndig personell, og gir pasientene en garanti for kunnskapsnivå og skikkethet hos helsepersonellet.
Mange grupper som ikke har hatt autorisasjon vil få det nå. Utover departementets forslag, går sosialkomiteen inn for autorisasjon til apotekteknikere og ortoptister.
- Spørsmålet om autorisasjon for grupper av alternative behandlere må vi komme tilbake til etter behandlingen av Aarbakke-utvalgets utredning om alternativ medisin, uttaler Høegh.
Høyre beklager at de andre partiene ikke vil slå fast at alle grupper helsepersonell som gis autorisasjon skal få det i loven. Forskriftshjemmelen for eventuell autorisasjon av nye grupper helsepersonell åpner for et A-lag med autorisasjon etter loven, og et B-lag med autorisasjon etter forskrift.
