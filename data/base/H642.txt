
Høyres Stortingsgruppe, 14. januar 1997
Ansgar Gabrielsen (H)
Melkekvoter til markedspris!
Høyre fremmet i dag forslag i Stortinget om at dagens system med omsettelige melkekvoter endres slik at kvotene kan omsettes til markedspris. I dag fastsettes kvoteprisene administrativt. I første runde med kjøp og salg ble kvoteprisen satt til 5,50 kr/l for de første 100.000 liter, 2,75 kr. fra 100.000 til 200.000 liter og ingen betaling over 200.000 liter. Dette førte til at 600 produsenter ønsket å selge sin kvote mens 15.000 produsenter ønsket å kjøpe kvote.
Prisen er for lav til å kunne oppnå balanse mellom tilbud og etterspørsel. Riktig pris kommer best til uttrykk dersom det dannes en markedspris for melkekvoter gjennom tilbud og etterspørsel. Tilbudet av kvoter vil da til enhver tid tilsvare etterspørselen, og alle som ønsker å kjøpe til gjeldende pris vil kunne kjøpe så stor kvote de vil.
Stortingsrepresentant Ansgar Gabrielsen peker på at innføring av markedspris for melkekvoter vil gjøre omsetningssystemet mer oversiktlig, og bidra til å øke verdiskapningen i jordbruket. «Aktive melkeprodusenter vil kunne ta ut ledig produksjonkapasitet og dermed få betydelig økte inntekter», uttaler Gabrielsen.
