
1. november 2000
Høyres Stortingsgruppe
Jan Petersen:
HØYRE SENKER SKATTENE OG SATSER PÅ OFFENTLIGE KJERNEOPPGAVER
Regjeringen Stoltenberg har, med sitt forslag til statsbudsjett, foreslått de kraftigste skatteskjerpelser i manns minne. Sentrumspartiene ser ut til å følge etter på den gale vei ved å være villige til å øke både skattene og avgiftene for folk flest. Det finnes andre måter å løse dagens problemer på enn gjennom nye skatteskjerpelser. Høyres forslag til statsbudsjett for 2001 peker ut kursen for et slikt tredje alternativ: Lavere skatter og sterkere satsing på kjerneoppgaver. Denne kombinasjonen er mulig ved at det offentlige konsentrerer seg om de viktigste oppgavene.
Det er i dag et stort press i norsk økonomi. Prisstigningen er fortsatt vesentlig høyere enn i land vi konkurrerer med. Samtidig merker alle med lån, spesielt unge med studie- og boliglån, konsekvensene av renteøkningene. Vi kunne gi blaffen i hensynet til både konkurranseutsatt sektor og unge låntagere, slik andre partier ser ut til å ville gjøre. Dette ønsker imidlertid ikke Høyre, og derfor er vårt alternative statsbudsjett innrettet slik at det ikke bidrar til å forsterke presset i norsk økonomi.
Arbeiderpartiets svar på utfordringene heter konjunkturavgiften. Denne ekstra arbeidsgiveravgiften er foreslått for å flytte arbeidskraft fra konkurranseutsatt til offentlig sektor. Det er ikke en god, men i alle fall gammeldags sosialdemokratisk oppskrift. Høyres syn er at vi må innrette oss slik at det er rom for vekst i privat sektor, som er grunnlaget for Velferds-Norge. Da må vi sørge for at det blir mer tilgang på knapphetsfaktor nummer en i Norge, nemlig arbeidskraft. Det må skje ved effektivisering av offentlig sektor og ved at flere gis mulighet for å jobbe. Sykelønns- og uføretrygdordningene våre må moderniseres slik at flere kan ta del i arbeidslivet. Flere eldre må også gis mulighet for å kombinere pensjon og arbeid. Dette, sammen med en mer liberal arbeidsinnvandring, vil bidra til at næringslivet kan vokse og på den måten sikre de inntekter som gjør det mulig å satse mer på kjerneoppgavene. Med Høyres politikk er den skadelige konjunkturavgiften og andre skatte- og avgiftsøkninger, om de kommer fra Arbeiderpartiet eller sentrum, unødvendige.
