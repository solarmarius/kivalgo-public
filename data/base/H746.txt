
Oslo, den 28. oktober 1998
Oddvard Nilsen, samferdselskomiteens leder:
1 milliard mer til vei!
Høyre foreslår i sitt alternative statsbudsjett å øke bevilgningene til veiinvesteringer med 1 mrd kr i forhold til det Regjeringen legger opp til. Store avstander og spredt bosetting gjør Norge som nasjon avhengig av gode transportløsninger. En effektiv infrastruktur er avgjørende for at det skal være mulig for bedrifter i Distrikts-Norge å være konkurransedyktige. Høyre satser på veiutbygging fordi gode kommunikasjoner knytter landsdelene sammen og gir effektive transportårer ut av landet. Dette er god distriktspolitikk og god næringspolitikk.
Høyres vil prioritere sine påplusninger til stamveier og øvrige riksveier, slik at flest mulig påbegynte veianlegg kan ferdigstilles i 1999. Dette vil være meget god transportøkonomi og samfunnsøkonomi. Høyre ønsket i utgangspunktet å følge opp investeringsnivået vi la opp til i Veiplanen. På grunn av presset i norsk økonomi og behovet for innstramninger har Høyre funnet det riktig å foreslå en reduksjon på 5,85 pst i forhold til vårt forslag til i Norsk Vei- og veitrafikkplan. «Det er likevel verdt å merke seg at Høyre i forhold til Regjeringens budsjettforslag foreslår vi å øke bevilgningene til veisektoren med en milliard», sier Oddvard Nilsen.
