
PRESSEMELDING 10.MAI 1996
Fra Høyres finanspolitiske talsmann Per-Kristian Foss
Revidert nasjonalbudsjett 1996
Utgiftsveksten øker for sterkt
Regjeringen legger med sitt reviderte nasjonalbudsjett opp til en for ekspansiv finanspolitikk. I en periode der den private forbruksvekst kan bli så høy som 3,5% er det meget viktig at regjeringen viser vilje til å redusere den offentlige utgiftsveksten. Den underliggende utgiftsveksten i statsbudsjettet ligger med denne revideringen på 1%, mens Regjeringen så sent som i Nasjonalbudsjettet for 1996 la opp til en reduksjon på 0,5%. Høyre er bekymret for at regjeringens manglende evne til å kontrollere statens utgiftsvekst kan føre til et økende inflasjonspress, svekke konkurranseevnen og ødelegge for en gunstig utvikling på arbeidsmarkedet.
Studielånsrenten
Regjeringen velger å opprettholde dagens høye studielånsrente på 6,5%, mens renten blant annet på Husbankens utlån nå faller til 5%. Høyre krever samme system for fastsettelse av studielånsrenten som gjelder for Husbanken slik at studielånsrenten også kan falle mot 5% både for gamle og nye lån. Dette systemet innebærer ikke en statlig subsidiering av studielånsrenten.
Arbeidsmarkedsbevilgningene
Regjeringen foreslår en økning i arbeidsmarkedsbevilgningene på hele 300 millioner kroner i en situasjon der ledigheten viser en positiv utvikling. Høyre mener dagens tiltaksnivå er mer enn tilstrekkelig.
Sykelønnsordningen
Revidert nasjonalbudsjett viser nok en gang at sykelønnsordningen er ute av kontroll. Bevilgningen skal økes med 700 millioner kroner, og føyer seg inn i en lang rekke underbudsjetteringer av disse utgiftene. Regjeringen har tidligere uttalt at reformer i sykelønnsordningen må vurderes dersom utgiftsveksten ikke bringes under kontroll. Høyre mener Stortinget nå må ta det ansvar Regjeringen ikke vil ta.
Momskompensasjon
Regjeringen fremmer denne gang Høyres forslag om bortfall av momssubsidiene på melk, kjøtt og ost. Høyre forutsetter at dette bortfallet skjer slik at barnefamilienes situasjon ivaretas gjennom lettelser i beskatningen.
