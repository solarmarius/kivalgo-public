
17. november 2000
Høyres Stortingsgruppe
Trond Helleland:
- Åpningstidsloven må oppheves
"Det er gledelig at Arbeiderpartiet endelig innser at Brustad-bua var et feilgrep. Jeg håper Arbeiderpartiet nå blir med og danner flertall for mer liberale åpningstider, til beste for forbrukerne," sier Høyres forbrukerpolitiske talsmann Trond Helleland.
Helleland advarer Arbeiderpartiet mot å liberalisere ved å flikke på det som i utgangspunktet er en håpløs lov. "Brustad-bua må ikke utvides, men fjernes. Å gi rom for mer bruk av skjønn slik Karita Bekkemellem Orheim antyder, er heller ingen god løsning. Det vil fort gi tilfeldige utslag som hverken forbrukerne eller handelsnæringen er tjent med."
"Det er unødvendig å lovregulere folks handlevaner. Åpningstidene må styres av ønskene til forbrukerne og de næringsdrivende. Dagens regler, som gir ulike rammevilkår avhengig av areal og næring er meningsløse, og blir ikke bedre av å utvide grensen for når urimeligheten inntreffer. Det mest ryddige vil være å oppheve hele åpningstidsloven, slik Høyre gjentatte ganger har fremmet forslag om," sier Trond Helleland.
