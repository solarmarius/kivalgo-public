
Stortinget, 26. januar 1996
PRESSEMELDING fra stortingsrepresentant Harald Ellefsen (H)
JOHNSEN bryter
SKATTEAVTALE
finansminister Sigbjørn Johnsens innstramning av skattereformen rammer bl.a. bønder og andre næringsdrivende på en urimelig måte og stikk i strid med Stortingets forutsetninger. Det er en meget berettiget kritikk som fremsettes i det brevet Norges Bondelag, Rederiforbundet og Handelens- og Servicenæringens Hovedorganisasjon har sendt Stortingets finanskomite. Det forlik om delingsmodellen som Arbeiderpartiet, Senterpartiet og Kristelig Folkeparti inngikk ifjor var ille nok i seg selv, og rammer mange små og mellomstore bedrifter på en uheldig måte. Desto mer uakseptabelt er det når Regjeringen nå forsøker å vri seg unna et av de punktene i dette forliket som var til fordel for bedriftene.
Etter Høyres syn er det i seg selv i strid med skattereformen og uakseptabelt at den bedriftskapitalen som legges til grunn for å finne ut hvor mye skatt som skal betales etter «delingsmodellen» også automatisk legges til grunn for beregning av formuesskatten. Denne koblingen, som stortingsflertallet inklusive Sp og Krf dessverre i utgangspunktet har akseptert, betyr at bedrifter som rammes av delingsmodellen kan få en dobbel skattesmell i forhold til de selskaper til bedrifter uten aktivt arbeidende eiere. Først får de «delingsskatt» på inntekt, dernest får de høyere formuesskatt, som i virkeligheten er en særskatt på egenkapital og driftsmidler. Et lite lyspunkt har likevel vært at Kristelig Folkeparti og Senterpartiet har fått Regjeringen med på å gjøre et unntak for denne automatiske samordning dersom såkalt skattemessig bokførte verdier legges til grunn for beregning av skatten etter delingsmodellen. Men dette unntaket, som er svært viktig for både mange bønder og andre næringsdrivende, har altså finansminister Sigbjørn Johnsen nå vært freidig nok til å sette en strek over.
Hvis ikke finansministeren på egen hånd trekker tilbake denne skatteskjerpingen i strid med Stortingets forutsetninger vil Høyre ta saken opp i Stortinget, hvor det formodentlig vil være flertall for å gå tilbake til den tidligere praksis uansett Arbeiderpartiets standpunkt.
