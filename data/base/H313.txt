
Stortinget, 2. desember 1997
Pressemelding fra Stortingsrepr. Ansgar Gabrielsen Høyre
Næringskomiteens budsjett avgitt
Næringskomiteen har i dag avgitt sitt budsjett for 1998. Fra Høyres side har prioriteringene denne gangen vært å sikre forutsigbare rammebetingelser for næringslivet og ikke minst for den maritime næringen, ved at tilskuddet til sysselsetting av norske sjøfolk kunne videreføres. I den forbindelse uttaler Høyres næringspolitiske talsmann:
«For Høyre er det viktig å innrette politikken på en slik måte at vi kan få flere norske sjøfolk på norske skip. Vi har vært, vi er og skal være en stor sjøfartsnasjon i internasjonal målestokk. Det er derfor gledelig at Stortinget forkaster Jaglandregjeringens forsøk på å rasere denne næringen»
Verftsstøtte
I både Jagland- og Bondevikregjeringens budsjettforslag var verftstøtten foreslått bevilget med 595 millioner, og en tilskuddssats på 7,5%. Dette støttet Høyre i sitt alternative budsjett. Arbeiderpartiet fremmet i innstillinga nå forslag om å heve satsen fra 7,5% til 9%, men uten å legge inn de kostnader som departementet mener dette vil medføre. Det er den slags budsjettering som tidligere har fått arbeiderpartifolk til å snakke om monopolpenger, og Gabrielsen uttaler i den forbindelse: «Jeg betrakter det Arbeiderpartiet nå forsøker seg på som en meget uryddig måte å drive overbudspolitikk på. Skal man heve støttesatsen i skipsbyggingsindustrien må man også være villig til å bevilge det beløp som departementet mener blir konsekvensen.»
