
Stortinget, 2.september 1999
Jan Petersen
Opprop mot NATO må ikke svekke norsk troverdighet
En tverrpolitisk gruppe la i dag fram et opprop mot nye NATO. Gruppen beklager manglende debatt om NATOs nye strategiske konsept (Washington 1999) og uttrykker bekymring ved at NATO er gått fra å være en forsvarspakt til en angrepsmakt. Oppropet hevder at NATO med USA i spissen har utprøvet sin nye strategi i Kosovo.
Høyre ser ikke hensikten med å starte en debatt med et opprop mot NATO på et slikt grunnlag og langt mindre å bruke Kosovo-aksjonen som en mal på en tenkt NATO-strategi. NATO er fremdeles den sentrale bærebjelken i norsk sikkerhetspolitikk og et forum der medlemslandene har stor medbestemmelsesrett.
Høyre vil fortsatt støtte norsk engasjement for aktiv stabilitetsbygging og fredsbevarende aksjoner fra NATOs side og aktiv påvirkning gjennom NATOs mange konsultasjonsmekanismer. En seriøs diskusjon om NATO og Norges engasjement må ikke sauses til av grunnløse påstander om globale strategier.
