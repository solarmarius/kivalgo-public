
Stortinget, 27/10 1997
Høyres nestleder i Energi- og Miljøkomiteen, Jan Tore Sanner
Nei til økte strømpriser
Høyre går imot Marit Arnstads forslag om å øke strømprisene. Økte strømpriser vil ramme dem som bruker en stor del av inntektene sine på oppvarming. Eldre mennesker har ofte store fyringsutgifter og vil rammes særlig hardt av Arnstads ekstrapris på strøm. Jan Tore Sanner spør derfor om dette er den nye Regjeringens bidrag til å sikre pensjonistene en varm og trygg vinter. Regjeringen lover økte minstepensjoner med den ene hånden for så å ta tilbake med den andre ved å øke strømprisene.
Høyre mener det er nødvendig å satse på energiøkonomisering og forskning på alternativ energi, men går imot Arnstads tukling med kraftprisene. Økte elpriser kan blant annet føre til at folk fyrer mer med olje og ved. Forurensningen vil derfor kunne øke som en følge av Arnstads forslag, sier Sanner.
Det er viktig at politikerne lar det nye kraftmarkedet i fred. Gjennom et fritt og fungerende marked vil forbrukerne bli stilt overfor en pris som gjenspeiler kostnadene ved å produsere strømmen. Utfra det vil folk selv kunne bestemme hvor mye kraft de vil bruke. Arnstads forslag vil også gi kraftprodusentene en kjærkommen anledning til å skru opp prisene.
