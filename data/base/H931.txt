
25. august 1999
Jan Petersen, Høyres leder
-------------
- Nei til Aps uniformering av skolen!
Høyres leder, Jan Petersen besøkte onsdag Huseby Montessori-skole i Oslo. Han gikk til kraftig angrep på Arbeiderpartiet fiendtlige holdning til de private skolene.
- Det er skremmende at Arbeiderpartiet nå vil tilbake til en sosialistisk skolepolitikk som Øst-Europa er i ferd med å forlate. Det norske skolesystemet er blant de mest ensrettede i verden  og nå vil Ap gjøre det enda mer ensrettet. Det kan nesten virke som om Ap ønsker et offentlig skolemonopol, sier Høyres leder, Jan Petersen.
- Den konstruerte motsetningen mellom private og offentlige skoler eksisterer bare i Thorbjørn Jaglands hode. I virkeligheten bidrar de private skolene til å forbedre den offentlige skolen. Montessori-skolene er et godt eksempel på at private skoler tar i bruk nye metoder og høster erfaringer som også de offentlige skolene nyter godt av, uttaler Petersen.
- For Høyre er det viktig at private skoler får livsrom, slik at foreldre kan få den valgfriheten de har krav på i et demokrati. Høyre vil likestille private og offentlige skoler når det gjelder tilskudd til drift. Dessuten vil vi klargjøre kriteriene i privatskoleloven, slik at mindre overlates til departementets skjønn og saksbehandlingstiden for godkjennelse av private skoler blir kortere, avslutter Jan Petersen.
