
Oslo, den 28. mai 1999
Ellen Gjerpe Hansen:
Sammenslåingen krever en mer aktiv konkurransepolitikk
Samferdselskomiteen avga i kveld innstilling i sammenslåingen av Telia og Telenor, og en stortingsmelding om konkurranseforholdene i telemarkedet. Høyre bidrog til å sikre flertall for sammenslåingen, og at det nye selskapet skal delprivatiseres og børsintroduseres. Høyre støttet sammenslåingen fordi den vil bidra til å skape et slagkraftig teleselskap som kan bli et industrielt lokomotiv, med stor betydning for norsk verdiskaping og sysselsetting.
Høyre er skeptiske til eierbegrensningene på det private eierskapet i det nye selskapet, med muligheter for hver aksjonær til kun å eie maksimalt 3 prosent av aksjene i det nye selskapet, fordi dette gjør det vanskeligere å bygge nødvendige allianser i et tøft internasjonalt marked. Høyre ser det ikke som en statlig oppgave å være eier i teleselskaper og ønsker etter hvert at den norske stat skal selge seg helt ut av det nye selskapet. Høyre krever at Telias aktiviteter i Norge blir solgt ut før fusjonen gjennomføres, for å skape konkurranse i det norske telemarkedet.
Stortinget har også behandlet en melding som omhandler konkurranseforholdene i det norske telemarkedet. Høyre er glad for enstemmigheten i komiteen om nødvendigheten av at hele landet tilbys bredbåndstjenester. Dette er viktig for fremtidig verdiskapning og sysselsetting, og bosetting i distriktene.
Denne meldingen har store svakheter og tar ikke opp viktige elementer som berører konkurransevilkårene. Telenors meget sterke stilling i det norske telemarkedet og den svake konkurransen i flere segmenter er bekymringsfull og bidrar til å dempe prisfallet på teletjenester.
Høyre fremmet derfor flere forslag for å bedre konkurransen i telemarkedet, men et flertall gikk imot dette i innstillingen. Høyre foreslo her at mobiltelefoniselskapene skal åpne sine nett for konkurrenter, slik som det nå er på fastlinjetelefoni. Videre ble det foreslått at det statlige eierskapet i det nye selskapet og regulatørrollen ikke skal ligge i samme departement. Denne samlokalisering av roller er også i strid med et direktiv for EØS-området. Det valgte stortingsflertallet å overse!
Det er svært skuffende at stortingsflertallet ikke tar hensyn til behovet for en sterkere konkurranse i telemarkedet. Fusjonen fører til et forsterket behov for aktiv konkurransepolitikk fra myndighetenes side, sier saksordfører Ellen Gjerpe Hansen.
