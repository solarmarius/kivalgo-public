
Stortinget, 3. november 1995
fra Harald Ellefsen (H), saksordfører for bilavgiftene
Skuffende forslag
om nye bilavgifter
Regjeringens forslag til nye bilavgifter må være en stor skuffelse for alle som hadde håpet at det nå skulle bli særlig rimeligere for folk med vanlige inntekter å kunne kjøpe en trafikksikker familiebil. Selv om det er riktig og nødvendig å foreta endringer i selve systemet for beregning av engangsavgiften ved kjøp av bil, hjelper ikke det særlig så lenge Regjeringen vil at Norge fortsatt skal befinne seg omtrent på verdenstoppen når det gjelder avgifter og priser på bil.
Under behandlingen av Regjeringens forslag vil Høyre arbeide for å oppnå flertall for en betydelig reduksjon av nivået på engangsavgiften, i tråd med forslag fra bl.a. LO. Så lenge Regjeringen stort sett vil opprettholde dagens høye avgiftene og priser på alle vanlige bilmerker, vil det på ingen måte bli enklere for den alminnelige kvinne og mann i Norge å kjøpe seg en mer trafikksikker og miljøvennlig bil. Ikke noe i Regjeringens forslag vil kunne bidra til å øke takten i utskiftingen av den norske bilparken, som er den eldste og mest forurensende i Vest-Europa.
Tvert imot vil Regjeringens forslag bety at det blir enda vanskeligere for barnerike familier å skaffe seg f.eks. en såkalt kombinert bil. Regjeringen foreslår en kraftig avgiftsøkning på denne biltypen, som i praksis er den eneste mulighet barnerike familier har til å skaffe seg en moderne og komfortabel familiebil. Barnefamiliene blir derfor de store taperne i Regjeringens forslag til nye bilavgifter. Det er skuffende at Regjeringen i sin avgiftsiver fortsatt nekter å innse at bil i Norge ikke er noen luksus, men et nødvendig transportmiddel for både barnefamilier og folk flest i vårt vidstrakte og tynt befolkede land.
Høyre vil forøvrig i dagene fremover foreta en grundigere vurdering av de ulike systemendringer som Regjeringens foreslår, med sikte på å ivareta hensynet til trafikksikkerhet og miljø best mulig. Høyre ser positivt på forslaget om å fjerne det meste av verdibaserte engangsavgiften, som har særlig uheldig effekt.
