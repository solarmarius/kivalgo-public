
Oslo, den 18. mars 1997
Anders C. Sjaastad, Høyres justispolitiske talsmann
Høyre vant frem med kravet om mer penger til politi- og lensmannsetatene.
Hvert år i denne stortingsperioden har stortingsflertallet mot Arbeiderpartiet stemmer forsterket innsatsen for å bekjempe den voksende kriminaliteten i Norge. AP-regjeringens forslag til statsbudsjett for politi og lensmannsetaten har Høyre og stortingsflertallet måttet plusse på. Resultatet har vært en vesentlig styrking av politi og lensmannsetaten både personell- og ressursmessig. Ap-regjeringen nekter tilsynelatende å innse at det har skjedd en femdobling av antall forbrytelser fra 1960 og frem til idag. I tillegg blir kriminaliteten stadig grovere. Ikke minst har volds- og narkotikaforbrytelsene økt faretruende. Bunkene av uoppklarte saker er urovekkende.
I denne alvorlige situasjonen klarer Regjeringen Jagland å «glemme» virkningen av lønnsoppgjøret og øvrige utgiftsøkninger da revidert statsbudsjett for 1997 ble fremlagt i desember ifjor. Regjeringen ga Stortinget inntrykk av å ville styrke politiinnsatsen i 1997 i forhold til i 1996. Regjeringens manglende informasjon til Stortinget førte imidlertid til at Stortingets påplusning på 50 mill. kr. ikke var nok.
Dermed var ikke nyttårsfeiringen over før protestene strømmet inn fra landsende til landsende: Politi- og lensmannsetaten hadde i virkeligheten fått et dramatisk kutt i sine bevilgninger til de variable utgifter - dvs. til politiinnsats etter at de faste utgifter er dekket. Plutselig hadde vi politi og lensmenn som ikke kunne lete etter savnede på overtid eller etterforske drap med full innsats. Dette ansvaret må Regjeringen bære alene. Fra Høyre og stortingsflertallets side har vi gang på gang krevd at Regjeringen bringer frem de korrekte budsjettall slik at Stortinget kan få vite hvor mye for lite politibevilgningene for 1997 egentlig er. Ut fra vår konstitusjonelle praksis, er det Regjeringens plikt å fremlegge for Stortinget et korrekt grunnlag for budsjettbehandlingen.
Fredag 14. mars krøp Regjeringen endelig til korset! Da hadde bl . a. statsminister Jagland blitt svar skyldig i spørretimen to dager tidligere etter spørsmål fra undertegnede. Istedenfor selv å ta ansvaret skyldte han på Stortinget og på Regjeringen Harlem Brundtland. Men fredag 14. mars innrømmet Regjeringen Jagland at det manglet 150 mill. kroner for «å opprettholde aktiviteten på 1996-nivå» og forslo en tilsvarende ekstrabevilgning.
Høyre er ikke tilfreds med dette! Stortingsflertallet ønsket å styrke politi- og lensmannsetatens innsats i 1997 i forhold til i 1996 under budsjettbehandlingen i ifjor. Derfor vil Høyre gå inn for å bevilge 50 mill. kroner utover de 150 mill. kroner som Regjeringen nå har foreslått - etter hardt press. Jeg er stygt redd for at Høyre og stortingsflertallet nok en gang mot Arbeiderpartiets stemmer må sørge for at politi- og lensmannsetaten får de penger de så sårt trenger for å kunne gi norske borgere den trygghet de har krav på.
