
Pressemelding, 15. august 1997.
Jan Petersen
Plattform mot samrøre
Oslo, fredag 15. august 1997
Plattform mot samrøre
Siden Thorbjørn Jagland overtok som statsminister høsten 1996, har Regjeringen blitt stadig mer styrt av Landsorganisasjonen. LO gir arbeiderpartiregjeringen politisk og økonomisk støtte i bytte mot innflytelse.
Jagland er i politisk takknemlighetsgjeld til Yngve Hågensen. Han ble valgt på grunn av LO. Nå styrer han dels på vegne av LO.
Fagbevegelsen kan vente åpen kontakt med en regjering hvor Høyre er kjernen - men ingen vennetjenester. Høyre vil trekke inn, ikke bare LO, men også YS og AF, som medspillere.
Men målet for en ny regjering er ikke bare å erstatte en type maktkonsentrasjon med en annen type maktkonsentrasjon. Høyre mener en ny regjering må bruke tre strategier for å spre makt i Norge. En ny regjering må:
* Rydde opp i villnisset av kamerattjenester og maktutøvelse på bakrommene.
* Lage et lov- og regelverk som forebygger maktkonsentrasjon.
* Gi enkeltmennesker, familier, bedrifter og organisasjoner større makt.
Dette er viktige oppgaver for en ny regjering. Og på denne bakgrunn inviterer Høyre de ikke-sosialistiske partiene til å samarbeid om en plattform mot samrøre. Høyre har ti forslag til hva en slik plattform kan inneholde.
1) For det først må vi kartlegge maktforholdene i Norge gjennom en ny og bredt anlagt maktutredning som også setter fokus på arbeiderbevegelsens nettverk. Folk har et krav på å vite hvordan maktforholdene i Norge har utviklet seg.
2) For det andre må vi forsikre oss om at vårt embetsverk er uavhengig og utnevnt ut fra kvalifikasjoner alene. Høyre vil gi Stortinget et ansvar for å godkjenne utnevnelsen av de embetsmenn som har et særlig ansvar for å kontrollere statsapparatet.
3) For det tredje kan vi ikke tillate at det offentlige tjenestetilbudet legges opp etter hva de ansatte ønsker, og ikke hva innbyggerne ønsker. I dag har Norsk Kommuneforbund en «Personalpolitisk samarbeidsavtale» med Arbeiderpartiet som gir forbundet stor innflytelse. Høyre vil gi offentlig sektor et regelverk som skiller klart mellom de som er demokratisk valgt og de som er ansatt i en kommune. På samme måte bør interesseorganisasjoner få mindre innflytelse i offentlige utvalg med beslutningsmyndighet.
4) For det fjerde må vi styrke de fagmiljøene som er uavhengige av statsapparatet. I dag er mange forskningsmiljøer så avhengige av offentlige oppdragsmidler, at det kan være vanskelig å kritisere myndighetene. Vi må sikre oss uavhengige forskningsmiljøer. I tillegg vil Høyre gi flere av statens kontrollinstanser administrativ uavhengighet, som for eksempel Konkurransetilsynet.
5) For det femte må vi sikre de frivillige organisasjonene et uavhengig økonomisk fundament. De er et sikkerhetsnett mot meningsdominans.
6) For det sjette trenger pressen et lovbeskyttet kildevern. Kilder på innsiden er ofte en forutsetning for å avsløre maktmisbruk.
7) For det syvende vil Høyre fjerne arbeiderbevegelsens økonomiske særfordeler. Vi vil gi fradragsmulighet på skatten, ikke bare for fagforeningskontingent, men også for bidrag til humanitære organisasjoner. Pressestøtten har hovedsakelig tjent som en støtte til arbeiderbevegelsen.
8) For det åttende må staten forby organisasjonstvang - ingen skal være pålagt å organisere seg i LO eller andre organisasjoner i arbeidslivet.
9) For det niende ønsker Høyre økt brukerstyring og mindre politikerstyring i offentlig sektor. I stedet for at LO presser gjennom regler som passer LO, bør innbyggerne få anledning til å velge et tjenestetilbud som passer hver enkelt. Folk må få anledning til å stemme med bena og velge mellom ulike offentlige tilbud.
10) For det tiende ønsker Høyre å delprivatisere en del heleide offentlige bedrifter, slik at uavhengige private aksjonærer kan komme inn og sikre drift ut fra rent profesjonelle hensyn.
Bakgrunn
Siden Thorbjørn Jagland overtok som statsminister høsten 1996, har Regjeringen blitt stadig mer styrt av Landsorganisasjonen. LO gir arbeiderpartiregjeringen politisk og økonomisk støtte, til gjengjeld støtter Regjeringen LO i sak etter sak.
Ingen av partene bestrider det intime partnerskapet mellom Arbeiderpartiet og LO. Jagland ser ingen betenkeligheter ved å legge makt i hendene på LO-leder Yngve Hågensen. Hågensen på sin side så det som en lettelse at Jagland ble statsminister. "Jeg er selvsagt glad for at Thorbjørn har kommet i en posisjon som kan gi meg enda mer innflytelse. Nå kan han ikke lenger si: Nei Yngve, dette bestemmer Gro," sa Hågensen til Østlandets Blad, 26. oktober 1996.
Det viktigste tiltaket mot samrøre er å skape et seriøst regjeringsalternativ til alliansen Ap-LO. Det er Høyre som må være kjernen i dette alternativet. Alle regjeringsalternativer bygger på Høyres støtte, ingen regjeringsalternativer klarer seg uten Høyres støtte.
Også en borgerlig regjering må ha et ryddig og solid samarbeid med fag- og yrkesorganisasjonene på områder som berører arbeidstagergruppene. Høyre vil behandle organisasjonene likeverdig. Det innebærer at også landsomfattende organisasjoner som YS og AF må være medspillere med representasjon i offentlige organer og utvalg.
Formålet med en ny regjering kan ikke utelukkende være å erstatte en type maktkonsentrasjon med en annen type maktkonsentrasjon. Høyre mener en ny regjering må bruke tre strategier for å spre makt i Norge:
* Rydde opp i villnisset av kamerattjenester og maktutøvelse på bakrommene.
* Lage et lov- og regelverk som forebygger maktkonsentrasjon.
* Gi enkeltmennesker, familier, bedrifter og organisasjoner større makt.
På denne bakgrunn inviterer Høyre de ikke-sosialistiske partiene til å slutte opp om en plattform mot samrøre.
1) Ny maktutredning
Det må komme fortgang i arbeidet med en ny maktutredning. En ny maktutredning må ha et bredt mandat, som bl.a. må inkludere de formelle og uformelle nettverk rundt Arbeiderpartiet, statsadministrasjon og fagbevegelse. Derfor skal alle Stortingets partier, fra RV til Fremskrittspartiet, inviteres til å utforme mandatet for en maktutredning.
2) Hindre partipolitiske utnevnelser
I en rekke tilfeller er det reist tvil om bakgrunnen for utnevnelsen av sentrale Arbeiderpartipolitikere i statlige topplederstillinger. Ikke minst fordi en rekke av disse stillingene også har en kontrollfunksjon ovenfor statsapparatet, er det viktig å sikre embetsverkets integritet. For å forhindre partiansettelser må Stortinget få anledning til å godkjenne oppnevnelsen av ledere til viktige uavhengige institusjoner som for eksempel Kredittilsynet, Norges Bank og Konkurransetilsynet.
3) Unngå samrøre innen offentlig tjenesteyting
Det LO-tilknyttede Kommuneforbundet har gjennom en «Personalpolitisk samarbeidsavtale» med Arbeiderpartiet forpliktet Arbeiderpartiets representanter i kommunene til å klarere sine standpunkt med Kommuneforbundet på forhånd i en lang rekke spørsmål. Dette reiser tvil om hvor Arbeiderpartiets folkevalgte har sin lojalitet: hos velgerne eller i fagbevegelsen, i helhetsinteresser eller i særinteresser.
For å sikre at offentlig sektor forvalter skattebetalernes penger til innbyggernes beste, må det settes klare grenser mellom ansattes medinnflytelse og folkevalgt myndighet i offentlig sektor. Interesseorganisasjonenes representasjon i offentlige utvalg med myndighet til å fatte politiske beslutninger må begrenses.
4) Statsmakten må ha uavhengige faglige kritikere
En rekke av de organisasjoner som kan bidra med viktig motekspertise i politiske prosesser, er gjort avhengige av staten. Så lenge universitetene og forskningsmiljøene er så avhengige av offentlige oppdragsmidler som i dag, vil det lett oppstå et press i retning av ikke å støte en offentlig oppdragsgiver, og ganske spesielt ikke i politisk betente spørsmål.
Norske forskningsmiljøer som foretar utredninger i offentlig regi om spørsmål som rører ved sterke interessekonflikter, bør som en hovedregel involvere en partner som er økonomisk og administrativt uavhengig av staten - for eksempel et utenlandsk universitet eller forskningsinstitutt.
Det åpner for uheldige rollekonflikter når tilsynsorganer administrativt er underlagt myndigheter som de i andre sammenhenger skal kontrollere. For sikre uavhengig kritikk, må derfor flere råd og utvalg gjøres administrativt uavhengige av departementene. For eksempel bør Konkurransetilsynet gis en friere stilling.
5) Frivillige organisasjoner må styrkes som en motvekt mot staten
Maktmisbruk og samrøre kan motvirkes gjennom et sterkt nettverk av frivillige organisasjoner. Derfor er det uheldig at de frivillige organisasjonene i så stor grad er avhengige av økonomisk støtte fra staten. Denne avhengigheten forsterkes ved at statens egen lotterivirksomhet undergraver loddsalg og annet inntektsarbeid i de frivillige organisasjonene.
For å styrke de uavhengige stemmene i samfunnet bør økonomien i organisasjonene styrkes og gjøres mindre avhengig av det offentlige. Dette krever et sett med tiltak, blant annet:
* Skattefritak for private bidrag til frivillige organisasjoner. Retten til skattefradrag for kontingent til fagforening utvides til å omfatte frivillige og ideelle organisasjoner.
* En gjennomgang og begrensning av rammene for statlig lotterivirksomhet i forhold til rammene for privat lotterivirksomhet.
6) Gi lovbeskyttelse til en uavhengig, kritisk presse
Norge har tale og trykkefrihet, men ikke noe lovbeskyttet kildevern. Kildevern er spesielt viktig for å avsløre samrøre og maktmisbruk, fordi slik virksomhet vanskelig kan avsløres uten kilder innenfor forvaltningen. Dersom pressen kan tvinges til å røpe sine kilder, vil statsapparatet lett kunne stoppe all kritikk. Høyre vil derfor gi pressen et lovbeskyttet kildevern.
7) Fjern arbeiderbevegelsens økonomiske særfordeler
Arbeiderbevegelsens sterke økonomi er dels bygget opp ved hjelp av skattebetalernes penger. For eksempel har Landsorganisasjonen og andre fagforeninger nytt godt av en fradragsmulighet på selvangivelsen for fagforeningskontingent. Arbeiderbevegelsens aviser har mottatt størstedelen av den offentlige pressestøtten fordi de er minst; Arbeiderpartiet har mottatt mest partistøtte fordi partiet er størst. I flere av landets kommuner har Arbeiderpartiet kanalisert offentlige midler til Folkets Hus.
For å forhindre samrøre mellom den offentlige pengesekken og Arbeiderbevegelsens organisasjoner, vil Høyre:
* Utvide fradragsmuligheten for fagforeningskontingent til også å gjelde medlemskontingent i ideelle og frivillige organisasjoner.
* Fjerne pressestøtten.
8) Staten må sikre organisasjonsfrihet i arbeidslivet
Arbeiderpartiet har til nå blokkert et lovforbud mot tvangsorganisering. Tvangsorganisering er utbredt i bedrifter der Arbeiderbevegelsen har tunge eierinteresser, som for eksempel A-pressen og Norges Kooperative Landsforening, samt i organisasjoner tilknyttet Arbeiderbevegelsen, for eksempel i Norsk Folkehjelp. I disse organisasjonene er de ansatte pliktig til å være organisert i LO.
For å forhindre maktmisbruk mot uorganiserte og mot arbeidstagere organisert utenom LO, vil Høyre:
* sikre fri organisasjonsrett gjennom et lovforbud mot tvangsorganisering.
* stanse offentlige bevilgninger til organisasjoner som tvangsorganiserer sine ansatte i LO.
9) Mindre politikerstyring og mer brukerstyring
En offentlig sektor som tenker mer på brukerne, gir LO mindre innflytelse. I stedet for at LO presser gjennom regler som passer for LO, kan mannen i gata stemme med føttene og presse gjennom offentlige tjenester som passer brukerne.
* LO-forbundet Handel og Kontor var misfornøyd med kveldsåpne butikker. Derfor presset de Jaglandregjeringen til å foreslå nye lukkelover med tidligere stengetider og mindre butikker (Brustadbua). Høyre vil oppheve lukkeloven.
* Lærerorganisasjonene presser på for å få gjennom sitt syn på hva barna skal lære og hvordan skolen skal bruke sine ressurser. Høyre vil gi foreldrene langt sterkere innflytelse over sine barns skolegang og skolens organisering.
* LO og Regjeringen ønsker at foreldre skal velge offentlige heldagsbarnehager. Høyre vil gi barneforeldrene kontantstøtte, slik at foreldre kan velge det tilbud de ønsker. Når foreldrene sitter på pengene, så må barnehagene etterkomme foreldrenes ønsker, ikke politikernes.
* Høyre vil gi pasienter rett til fritt å velge blant offentlig godkjente sykehus. Det sykehuset som pasienten velger i samråd med sin lege, får også penger fra staten for å behandle. Dermed tjener sykehusene penger på å behandle flest mulig.
10) Selg andeler i statlig eide selskap
Svært mye av dagens bakromspolitikk har til hensikt å øve innflytelse på de store statseide bedriftene. LOs stemme har vært høy og merkbar i organiseringen av store statsbedrifter som Telenor.
