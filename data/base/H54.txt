
Lørdag 2. september 1995 kl. 14.45
Jan Petersen, Høyres leder
Galleri F15; Moss
Presseutdrag
 Småbedriftene er nøkkelen i kampen mot arbeidsledigheten
Ved utgangen av første halvår sto 140.000 personer uten alminnelig arbeid i Norge. Dette er et av de alvorligste sosiale problemer i Norge. Regjeringens resept i arbeidet for økt sysselsetting er «stø kurs». For Høyre er ikke det godt nok. Høyre ønsker å prøve nye løsninger.
Gro Harlem Brundtland tok over regjeringsansvaret i 1990. I årene som har gått har hennes regjering skapt en rekke arbeidsplasser i offentlig sektor. Frem til utgangen av fjoråret dreide det seg om drøyt 60.000 arbeidsplasser. Men på tross av dette har ikke sysselsettingen økt vesentlig. Fra 1990 til 1994 gikk det nemlig tapt nesten like mange arbeidsplasser, nær 60.000 i privat sektor. Går vi tilbake til 1987, året etter at Gro Harlem Brundtland overtok etter Kåre Willoch, har landet siden den gang mistet 170.000 arbeidsplasser i privat sektor.
Dette viser at politikken overfor bedriftene ikke har vært god nok. Fordi det mangler stabile og gode betingelser for de små og mellomstore bedriftene, har Norge gått glipp av en rekke nye arbeidsplasser.
Skattesystemet straffer dem som er aktive eiere i egen bedrift. Overtidsreglene begrenser kraftig hva du og arbeidsgiveren kan avtale. Midlertidige ansettelser er blitt forbudt. Skjemaene er kvelende for småbedrifter med liten administrasjon. Brønnøysundregistrene får kjempeoverskudd på bedriftenes regning. Høyre vil ha bedriftsvennlige reformer som kan skape flere jobber.
Flere av disse forholdene har blitt forverret bare det siste halvåret. Stortinget, med Arbeiderpartiet og Senterpartiet i spissen, har vedtatt en rekke bestemmelser som har gått i gal retning. Arbeidsmiljøloven og delingsmodellen er eksempler på dette. Og på utgiftssiden i stats- og kommunebudsjettene vedtas det økninger som gjør det nødvendig å skrive ut nye skatter. Derfor øker de kommunale avgiftene mer enn prisstigningen i landets kommuner, derfor har momsen blitt satt opp fra 20 til 23 % i løpet av et par år.
Småbedriftene  selve livsnerven i arbeidet med å norske lokalsamfunn  trenger ikke «stø kurs». Høyre ønsker å satse på småbedriftene for å skape nye, varige arbeidsplasser.
