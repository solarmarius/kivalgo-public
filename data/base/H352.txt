
Pressemelding 7. juli 1997
Fra Per-Kristian Foss
Medlem i EDUs komite for økonomisk vekst og sysselsetting i Europa
Strategi for økonomisk vekst og sysselsetting i Europa
De konservative og kristelig-demokratiske partiene i Europa samarbeider gjennom organisasjonen European Democrat Union (EDU). Det siste året har en egen komite innenfor organisasjonen arbeidet frem en strategi for økonomisk vekst og sysselsetting i Europa.
Komiteen legger vekt på at verdensøkonomien endrer seg i retning av fundamentalt nye betingelser. Globaliseringen, introduksjonen av informasjonsteknologi og markedsøkonomiens totale dominans skaper et miljø vesentlig forskjellig fra gårsdagen. Politikken må være innstilt på å endre hva som trengs å endres for å ta vare på og utvikle hva man har oppnådd politisk og sosialt i de europeiske samfunnene. De politiske valg som presenteres i dokumentet vil drive frem slike endringer.
Dokumentet omfatter fem områder: Skatter, regulering av arbeidsmarkedene, kompetanse/menneskelig kapital, økonomisk politikk og en effektiv politikk for støtte til ledige. Alle disse områdene må tilpasses de nye utfordringene Europa står overfor.
Skatter
Skatter og sosiale kostnader på arbeid er generelt sett for høye i Europa. Næringslivet sysselsetter derfor færre mennesker enn de ellers ville gjort. Skattelettelser må være et sentralt element i en europeisk strategi for økonomisk vekst og flere jobber. Skattelettelser gi større rom for den enkelte til selv å ta valg med hensyn til egen fremtid. På lengre sikt kan ikke den totale skattebyrden være høyere enn hva som er internasjonalt konkurransedyktig. Skattereduksjoner kan kombineres med endringer i skattegrunnlaget bort fra skatt på arbeid over på andre skattefundamenter.
Små- og mellomstore bedrifter trenger særlig oppmerksomhet. Skattepolitikken må stimulere nye selskaper og dermed jobbskapningen i samfunnet.
Regulering av arbeidsmarkedene
Europa har ikke tilstrekkelig fleksibilitet i arbeidsmarkedet. Økt fleksibilitet forutsetter deregulering og reduksjoner i skatter og avgifter som driver opp kostnadene ved sysselsetting. Økt fleksibilitet forutsetter også endringer i lønnsdannelsen, som i dag i for stor grad er basert på kollektive avtaler og for lite på firmaenes eller den enkeltes rett til individuelle kontrakter.
Et slikt område er minimumslønn som hever terskelen for inngang til arbeidsmarkedet. En anstendig sosial standard bør opprettholdes gjennom sosiale støtteordninger, ikke gjennom minstelønninger.
Sosiale støtteordninger bør i større grad relateres til individets og individets bidrag til ordningen. Forsikringsprinsippet peker i en mer konstruktiv og fleksibel retning enn omfattende skattefinansiering.
Den økonomiske og tekniske utviklingen krever et samfunn som er åpnere for endringer. Reguleringer som er i uttakt med realøkonomiske utviklingstrekk er en trussel mot sysselsettingen og hindrer ny jobbskapning. Nye reguleringer må ikke innføres uten en grundig analyse av kostnadene for samfunnet opp mot den antatte nytten av en regulering.
Europa må gå bort fra tanken om en stor statsmakt til en mer moderne ide om sterk vekt på individets rettigheter. Privatisering av statlige virksomheter og avvikling av statlige monopoler er et viktig aspekt ved en strategi for flere arbeidsplasser gjennom effektiv konkurranse.
Menneskelig kapital
Konkurranse mellom skoler er ønskelig for å bedre kvaliteten. Private skoler er et verdifullt bidrag i en slik sammenheng. Staten bør legge forholdene slik til rette at et virkelig marked for utdanning kan oppstå. Et slikt marked vil sikre kvalitet og valgfrihet i utdanningen.
Myndighetene må ikke tilby opplæringsprogrammer eller etterutdanningstilbud til voksne uten at det samtidig introduseres nødvendige incentiver for den enkelte til å nyttiggjøre seg utdanningen på en konstruktiv måte.
Økonomisk politikk
Velstand, vekst og nye jobber forutsetter rammebetingelser som er stabile og forutsigbare, men også dynamiske. En sunn økonomisk politikk vil alltid bekjempe inflasjon. Offentlig sparing og en balansert finanspolitikk ligger i bunnen for en poltikk som bygger på kreativitet og entreprenørånd.
I en verden som åpner seg for frihandel, vil Europa måtte være mer dynamisk for å kunne lykkes i konkurransen. Hvis ikke en åpnere verden faller sammen med fleksibilitet, økonomisk og politisk, er økt ledighet uunngåelig.
En effektiv politikk for støtte til ledige
Støtteordninger for arbeidsledige må inneholde sterke incentiver til aktivt å søke nytt arbeid. Aktive arbeidsmarkedstiltak må være innrettet mot kompetansehevning, målrettet mot arbeidsmarkedets behov.
