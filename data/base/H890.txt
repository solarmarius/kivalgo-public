
Stortinget, 20. januar 1999
Pressemelding fra Stortingsrepresentant Ansgar Gabrielsen, næringspolitisk talsmann for Høyre.
Forskjell på Kong Salomo og Jørgen Hattemaker
Forpakter Jonny Stokkeland på Lyngdal kappelangård i Hægebostad er oppgitt over staten som vil fradele skogen fra gården som staten skal selge. Årsaken til at Kirke-, utdannings- og forskningsdepartementet vil dele eiendommen er at det vil være økonomisk gunstigst for Opplysningsvesenets fond som står som formell eier av slike prestegårdseiendommer.
Gabrielsen som er Høyres næringspolitiske talsmann reagerer på en slik delingssøknad fra statens side. Ikke fordi han ikke er enig i at det isolert kan være en gunstig fremgangsmåte for å oppnå et best mulig økonomisk resultat, men fordi det er i strid med gjeldende retningslinjer gitt av Stortinget.
Gabrielsen uttaler at vanlige norske borgere kan ikke regne med å få innvilget tilsvarende delingssøknader og da burde staten avholde seg fra i det hele tatt å søke.
I dagens spørretime i Stortinget tok han opp denne saken med kirkeminister Lilletun som på sin side lovet å ta en fornyet vurdering av saken etter at landbruksdepartementet har uttalt seg.
Gabrielsen uttalte etter spørretimen at jeg vurderer saken slik at når Lilletun har fått litt mer tid på seg så vil denne saken få en lykkelig slutt for bonden fra Hægebosted, Johnny Stokkeland. Det ville være å gjøre forskjell på Kong Salomo og Jørgen Hattemaker hvis noe annet skulle skje, og da blir det i så fall nye runder i Stortinget avslutter Gabrielsen
