
Oslo, den 8. september 1998
Stortingsrepresentant Erna Solberg (H)
Blaalid-utvalgets innstilling gledelig
- Åpning for utleie av arbeidskraft er en viktig og nødvendig arbeidsmarkedsreform. Nå må Regjeringen følge opp!
Høyre er glad for at Blaalid-utvalget nå bringer oss et steg nærmere å fjerne to unødvendige og foreldete arbeidsmarkedsreguleringer. Forbudene mot privat arbeidsformidling og mot utleie av arbeidskraft har vært store hindre for å få et fleksibelt og fungerende arbeidsmarked, til beste både for arbeidstakere og arbeidsgivere. Det har gjort det vanskeligere og krevd mer tid for mindre bedrifter å skaffe seg vikarer på arbeidsområder utenom kontorsektoren og det har i ledighetsperioder gjort det vanskeligere å få personer uten arbeidserfaring inn i arbeidsmarkedet.
Høyre har i flere år foreslått å endre disse reglene i tråd med det Blaalid-utvalget nå foreslår. I februar fikk vi bare Frps støtte til å gjøre endringen nå, men resultatet av stortingsbehandlingen ble nedsettelsen av Blaalid-utvalget. Nå forventer vi at regjeringspartiene og Arbeiderpartiet snur i denne saken og støtter opp om Høyres standpunkt.
Når Blaalid-utvalget vil knytte arbeidsinnleie opp til reglene for midlertidig ansettelser er Høyre skeptisk. Dagens regelverk for midlertidige ansettelser er uklare og har skapt stor frustrasjon, spesielt i mindre bedrifter. Hvis innleie skal reguleres i trå med denne regelen i arbeidsmiljøloven bør regelen samtidig liberaliseres og klargjøres.
