
Pressemelding, Høyres Stortingsgruppe, 8. januar 1999
Stortingsrepresentant Ivar Kristiansen (H):
Schengen vil ikke skape problemer for fiskeindustrien:
- Uansvarlig av Angelsen
Fiskeriminister Peter Angelsen uttaler seg åpenbart av indremedisinske grunner når han sår tvil om hvorvidt Schengenavtalen, som Regjeringen selv har fremforhandlet, vil skape problemer for landing av fangst fra utenlandske fartøyer til norske fiskerianlegg.
- Angelsen har vel vanskeligheter internt etter at han så klart gikk inn for veterinæravtalen, og har følgelig behov for å vise sin EU-motstand på et annet område. Det er imidlertid uansvarlig av Fiskeriministeren å skape usikkerhet i fiskerinæringen om hvorvidt Schengen-avtalen vil være et hinder for utenlandske fartøyer når de skal levere fisk til norsk fiskeindustri. Justisdepartementet har tidligere slått fast at hvordan vi håndterer yttergrensekontrollen langs kysten er et nasjonalt anliggende og et spørsmål om organsiering og økonomi.
Høyre mener Angelsens uttalelser må dementeres snarest og at Regjeringen meget raskt må legge frem Stortingsproposisjonen om den fremforhandlede Schengenavtalen for Stortinget.
