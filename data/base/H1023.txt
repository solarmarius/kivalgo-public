
9. juni 2000
Høyres Stortingsgruppe
Annelise Høegh, Høyre:
Gledelig at sykehusene får mer penger til drift, skuffende kutt i utstyrsinvesteringene fra flertallet
Høyre er tilfreds med at stortingsflertallet i forbindelse med behandlingen av Revidert Nasjonalbudsjett og proposisjonen om sykehusøkonomi har funnet rom for å bevilge 520 mill kr til sykehusene utover Regjeringens forslag. 300 mill kr går til å styrke den innsatsstyrte finansieringen (ISF) gjennom å øke enhetsprisen som ligger til grunn for sykehusenes refusjoner. 220 mill kr går til å styrke fylkeskommunenes inntekter, slik at de bedre kan ivareta sine bidrag til finansieringen av sykehusene.
Gjennom budsjettforliket mellom Arbeiderpartiet og sentrumspartiene ble ISF-ordningen svekket ved at enhetsprisen ble redusert. Det er gledelig at et bredt flertall nå bidrar til å rette opp de negative følger dette fikk for sykehusenes muligheter til å gi sine pasienter god og rask behandling.
Høyre understreker betydningen av å gjøre ISF-ordningen enklere og mer oversiktlig, slik at den blir lettere å forholde seg til for sykehusene og fylkeskommunene. Høyre foreslår derfor å fjerne den såkalte krypgrensen fra 1. januar 2001. Krypgrensen begrenser sykehusenes muligheter til å få betalt for økte kostnader som følge av økt pasienttyngde og bidrar til å gjøre finansieringssystemet unødvendig komplisert. Flertallet deler problembeskrivelsen, men er desverre ikke villig til å gjøre noe med dette ennå.
Høyre foreslår å øke bevilgningene til sykehusutstyr med 320 mill kr i forhold til Regjeringens forslag i Revidert nasjonalbudsjett. Ap og sentrum går desverre den andre veien, og kutter ytterligere 220 mill kr i forhold til Regjeringens forslag. Utstyrsmangel skaper unødvendig venting for mange pasienter. Investeringer i nytt utstyr kan gi flere pasienter bedre og raskere behandling. Høyre frykter at kutt i utstyrsinvesteringene i den størrelsesorden flertallet legger opp til vil få negative konsekvenser for gjennomføringen av kreftplanen.
