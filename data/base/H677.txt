
Oslo, den 18. september 1998
Jan Petersen:
Banktjenester på postnettet ut på anbud!
Blir fusjonen mellom Kreditkassen, Fokus Bank og Postbanken en realitet, krever Høyre at adgangen til Postens filialnett blir lagt ut på anbud. Det er urimelig at Postbankens lovbestemte monopol til banktjenester på postnettet skal overføres til den nye banken som skal være en ordinær forretningsbank. Ved å benytte anbudskonkurranse, vil Posten kunne velge den banken som tilbyr det beste tjenestetilbudet for kundene til den gunstigste prisen. Dette vil i tillegg bidra til å redusere behovet for statlig subsidiering av Posten.
Velger et flertall på Stortinget likevel å overføre Postbankens monopol til den nye banken er det en overhengende fare for at det vil representere et brudd på konkurransereglene i forhold til EØS-avtalen. Norge har allerede nok konflikter med Esa og har ikke behov for at Stortinget svekker EØS-avtalen ved å legge opp til flere. Også Konkurransetilsynet har varslet at de vil vurdere holdbarheten av å overføre Postbankens monopol til den nye banken. «Konkurranseutsetting av banktjenestene på postnettet er et viktig moment for Høyres holdning til fusjonen», sier Jan Petersen.
