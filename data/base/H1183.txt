
12. mars 2001
Høyres Stortingsgruppe
Trond Helleland, Høyres familiepolitiske talsmann:
Stoltenbergs barnehageløfter er ikke troverdige
Jens Stoltenberg lover billigere barnehageplasser neste år, etter valget. Regjeringens barnehagepolitikk så langt gjør det vanskelig å tro på disse løftene, sier Høyres familiepolitiske talsmann Trond Helleland.
Arbeiderpartiet kan ikke bare snakke om lavere barnehagepriser, de må gjøre noe med det også. Hittil har Stoltenberg-regjeringens bidrag vært å legge til rette for økte priser. Budsjettforliket mellom Arbeiderpartiet og mellompartiene for 2001 la ikke opp til billigere, men dyrere barnehageplasser, sier Helleland.
En undersøkelse bladet Kommunal Rapport har gjort viser at 70 pst av kommunene har eller kommer til å øke foreldrebetalingen dette året. - Nå ser vi at Arbeiderpartiet lar barnehageprisene øke i et valgår. Hvorfor skal vi da tro på løfter om lavere priser etter valget? spør Helleland.
Regjeringen kan ikke bare skylde på kommunene. Den må også ta ansvar for sitt eget statsbudsjett, hvor statstilskuddet til barnehagene for barn under 3 år bare såvidt holder tritt med kostnadsutviklingen i barnehagene og for barn over 3 år øker mindre enn kostnadene. Statstilskuddet til barnehagene økte fra 2000 til 2001 med 3,4 pst for barn over tre år og med 5,4 pst for barn under tre år. Barnehagenes kostnader er i hovedsak knyttet til lønn, og lønnsveksten i år er anslått å bli i overkant av 5 pst.
Høyre og Arbeiderpartiet var i fjor vår enige om å øke statstilskuddet slik at det innen 2005 dekker 50 pst av kostnadene i barnehagene. Det vil gi større likebehandling av private og kommunale barnehager, og lavere foreldrebetaling. Jeg er skuffet over at den selvutnevnte Barnehagestatsministeren ikke klarte å følge opp dette i sitt første budsjett, sier Helleland. Han frykter at statstilskuddet ikke vil holde tritt med kostnadsutviklingen i barnehagesektoren, og at 2001 blir et tapt år i forhold til den satsing det var bred enighet om i barnehagemeldingen i fjor.
Høyre foreslo i sitt alternative budsjett å bevilge 275 mill kr til barnehagene utover Arbeiderparti-regjeringens forslag for 2001. Dersom Høyres forslag hadde blitt vedtatt, ville det gitt en økning på 5,6 pst utover Regjeringens forslag, eller ca 2 370 kr pr barn under tre år og det halve for barn over tre år. Høyre har også fremmet forslag på Stortinget om brukerstyrt finansiering av barnehagene, hvor den statlige og kommunale støtten samles i en stykkpris som følger barnet til den barnehagen foreldrene velger, uavhengig av om den er offentlig eller privat. Foreldrene får dermed en rett til barnehageplass i form av en verdisjekk, og lik offentlig støtte til private og kommunale barnehager vil legge til rette for større mangfold og økt privat utbygging slik av vi raskere kan nå målet om full behovsdekning.
