
Oslo, den 4. desember 1998
Høyres forsvarspolitiske talsmann, Ingvald Godal
- Forsvarsbudsjettet ikke godt nok - nye runder i 1999
Stortinget økte i dag bevilgningene til Forsvaret med 450 mill kr, men Forsvaret må likevel nedjustere aktiviteten i forhold til vedtatt langtidsplan. - Høyre har gjennom forhandlingene med Sentrumspartiene fått gjennomslag for en betydelig oppretting av de skadelige kuttene Bondevik-regjeringen opprinnelig foreslo, men det er fortsatt ikke samsvar mellom de målene Forsvaret er pålagt gjennom langtidsplanen og de ressursene det har til disposisjon. Primært ønsket Høyre en vekst i forsvarsbudsjettet på 1,5 pst, i samsvar med Forsvarssjefens anbefaling. Høstens begivenheter har vist at dette er nødvendig for å nå målene.
Høyre var svært skuffet over at sentrumsregjeringen gikk så langt i å kutte i forsvarsmidlene - særlig sett i lys av behandlingen av langtidsplanen bare noen måneder før budsjettet ble lagt frem. Regjeringen fremmet blant annet forslag om å redusere førstegangstjenesten uten å redegjøre for konsekvensene av forslaget. - Vi har gjennom budsjettbehandlingen gjort det helt klart at det å bruke førstegangstjenesten som salderingspost på budsjettet er helt uakseptabelt.
- Høyre er glad for at førstegangstjenesten nå går som normalt, at virksomheten til Kystvakten ikke blir redusert og at det blir 100 mill kr mer til materiellanskaffelser. Utgiftene til Norges engasjement i internasjonale fredsoperasjoner ble i Regjeringens forslag dekket innenfor forsvarsrammen - stikk i strid med forutsetningene i Forsvarets langtidsplan. Også det er nå rettet opp.
