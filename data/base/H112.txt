
Sentralstyrets møte den 21. mars 1995
Høyres Hus, Oslo
Jan Petersen, Høyres leder
Presseutdrag nr. 3
Reelle forskjeller som berettiger et alternativ
Torbjørn Jaglands dobbeltkommunikasjon er etterhvert blitt påtagelig. Arbeiderpartiet tar fremdeles til venstre i de aller fleste veikryss, men de gjør et stort nummer av det hver gang de må ta til høyre fordi veien til venstre rett og slett er en blindvei.
Vi må minne oss selv på at det alldeles ikke er noe nytt at sosialister og sosialdemokrater forlater den rødmerkede vei for å slå inn på en mer moderat og fornuftig kurs. Gang på gang har realitetene og den politiske motstand tvunget dem til det. Det nye er vel heller at Arbeiderpartiet ser seg tjent med å fremstå med en moderat politikk, samtidig som de ønsker en politikk som ligger til venstre for folkeviljen. Dette er dobbeltkommunikasjonens opphav. Det har vært effektivt en stund. Myten om det svært moderate Arbeiderpartiet har fått fotfeste.
Men la oss tenke tilbake på noe av det som har skjedd siden sist vi møttes  i begynnelsen av januar. På to og en halv måned har Arbeiderpartiet rukket å kreve økt styring over nesten alle sider av livet.
Arbeiderpartiets Sylvia Brustad krever at staten inndrar barnetrygd for å få mer politisk styring over tilbudet til barna. Barnetrygden bør bli inntektsavhengig. Arbeiderpartiets landsmøte støtter et forslag om å arbeide videre med dette.
Arbeiderpartiets Grethe Fossum har krevet registrering av alle eiere av private barnehager (Arbeiderbladet 14. februar). Hun vil angivelig unngå spekulasjon. Dermed mistenkeliggjør hun foreldre som prøver å få til en skikkelig omsorg for sine barn  bare fordi denne omsorgen ikke er politikerstyrt. Arbeiderpartiet fikk ikke gjennom sitt forslag om sterkere styring av de private barnehagene. Men etter en arbeidstvist i en barnehage, gjorde hun det klart at hun leter etter mange nok saker til å kunne ta saken opp i Stortinget på nytt (TV2 10. mars).
Torbjørn Jagland vil ha mer styring fordi «man bør sikre seg mot at det bygges ut barnehageplasser det ikke er behov for» (Nationen 15. februar).
Arbeiderpartiet mener det ikke er ønsket med flere privatskoler (Nationen 16. februar).
Grethe Fossum mener Kristelig Gymnasium i Oslo må miste statsstøtten hvis skolen taper mot en oppsagt gymnastikklærer i arbeidsretten (Dagsrevyen 17. februar).
Arbeiderpartiet viser ingen interesse for Høyres forslag om å revurdere forbudet mot midlertidige ansettelser. Forbudet rammer både bedrifter og arbeidstagere. Blant annet går det ut over ungdom som ellers ikke får jobb.
Arbeiderpartiet holder fast på de stramme overtidsbestemmelsene. Arbeidstilsynet anmelder 3 av 7 kontrollerte bedrifter (Arbeiderbladet 24. februar). Regjeringen klarer ikke engang selv å etterleve reglene.
Justisminister Grete Faremo motsetter seg stortingsflertallets ønske om egen og enklere aksjelov for småbedrifter. (Arbeiderbladet og Dagens Næringsliv 14. februar).
LO-leder Yngve Hågensen vil fryse alt arbeid med å omdanne statsbedrifter til aksjeselskaper (Arbeiderbladet 13. februar).
Jernbaneforbundet er fornøyd med sin kontakt med Arbeiderpartiets stortingsgruppe. Det er neppe til fordel for hverken de reisende eller skattebetalerne (medio februar).
Det er kanskje derfor samferdselsminister Kjell Opseth nekter å uttale seg klart om Høyres omstillingspakke for NSB. (8. mars)
LO peker på at momsøkningen og andre avgiftsøkninger bidrar til prisstigning, slik Høyre advarte mot i høst (Representantskapets hovedlinjer for tariffoppgjøret, vedtatt 14. februar). For første gang på mange år kan prisene vokse raskere i Norge enn i landene vi handler mest med (Aftenposten 16. mars). Dette ser ikke ut til å affisere regjeringen.
Kommunalminister Gunnar Berge vurderer å gi kommunstyrene større adgang til å skrive ut skatt (Dagbladet 25. februar).
Regjeringen sørger for å styrke statens direkte styring med DnB, og innretter seg derved på langvarig statlig eierskap. (Bl. a. Aftenposten og NRK Dagsnytt 10. mars)
Intensjonsavtalen om Telenors 10 års leie av NSBs fiberoptiske linjenett svekker mulighetene for økt konkurranse om teletjenestene. Regjeringen har ikke ønske om å gripe inn.
Arbeiderpartiet vil endre friluftsloven for å kunne legge ut privat eiendom til friluftsmark (bl. a. Nationen 3. mars). Eiendomsretten svekkes.
Helseminister Werner Christie vil gripe inn for å forhindre at offentlige helsekroner brukes til analyser ved private laboratorier (Dagsrevyen 4. februar).
Ventelistene for sykehusbehandling øker (NRK Radio 8. februar).
Ventelistegarantien omdefineres, slik at færre kommer inn under den (Vårt Land 6. februar).
Helseminister Werner Christie går imot at pengene skal følge pasientene. Den politiske styringen skal ikke svekkes (Dagens Næringsliv 15. mars).
Finansminister Sigbjørn Johnsen mener det haster med å få på plass et nytt og mer rettferdig boligtakseringssystem (Aftenposten 2. februar), samtidig om han varsler at det kan bli vanskelig å få dette frem for Stortinget før valget.
Fra barnehagen til begravelsen  Arbeiderpartiet ønsker sterkere styring over hvordan vi innretter livet. Høyre står for den motsatte holdning på alle disse områdene.
Alle disse eksemplene er altså fra de siste 2 ½ månedene. De viser i seg selv at det er reelle forskjeller som berettiger et alternativ.
