
Pressebrief 22. april 1998
Per-Kristian Foss og Børge Brende
Høyres syn på klimatiltak
Høyre ønsker ikke å utvide dagens CO2-avgift til de områdene som i dag er fritatt. I stedet ønsker vi en ordning med omsettbare kvoter for CO2 og andre klimagasser.
Hvorfor kvoter?
1. Omsettbare kvoter er et kostnadseffektivt, markedsbasert virkemiddel for å oppnå utslippsreduksjoner, i tråd med de forpliktelser Norge har iht Kyoto-avtalen.
2. Kvoter gir full sikkerhet om å nå målene for utslippsnivå. Avgifter gir ingen garantier for hvilket nivå som nås.
3. Internasjonalt er det liten diskusjon om bruk av avgifter. Kvoter og reguleringer er de aktuelle virkemidlene i de fleste andre land. Ensidige norske avgifter på klimagasser vil svekke norske bedrifters konkurransevne, med et i beste fall usikkert resultat for verdens samlete CO2-utslipp. Ingen er tjent med et svekket norsk næringsliv og økte globale CO2-utslipp.
4. Et kvotesystem vil være langt mer forutsigbart og stabilt for bedriftene enn et avgiftssystem. Velger man avgifter vil bedriftene hvert år stå overfor usikkerhet om fiskale avgiftsøkninger for å saldere statsbudsjettet. I tillegg innebærer et avgiftssystem en selvstendig usikkerhet, ved at avgiften må justeres jevnlig for å ta høyde for den generelle utviklingen i utslipp, teknologisk utvikling mm. I et kvotesystem er rammene kjent og markedet regulerer selv prisen iht utviklingen.
5. Et nasjonalt kvotesystem er bedre tilpasset muligheten for internasjonal kvotehandel og felles gjennomføring. (Hvordan skal f eks et norsk avgiftssystem håndtere kvoter kjøpt internasjonalt?)
6. I et så viktig spørsmål er det viktig at alle aktørene spiller på lag. Derfor taler det for kvoter at industrien ser ut til å støtte tanken om et slikt system.
Utforming av kvotesystemet
Utformingen av et system for omsettbare kvoter må utredes. Høyre vil be Regjeringen gjøre dette, og ser det ikke som hensiktsmessig å detaljere systemet nå. Det kan imidlertid pekes på enkelte sentrale valg vi vil stå overfor ved utformingen av et system med omsettbare kvoter:
* Hvem skal omfattes?
En minimumsløsning er at de sektorer som i dag er fritatt for avgift går inn i et kvotesystem. Det bør imidlertid vurderes om områder som i dag er pålagt avgift i stedet skal omfattes av kvotesystemet. Jo større omfang systemet for kvotehandel har, jo bedre er det.
* Hvordan skal kvotene tildeles?
En mulighet er at kvotene gis bort, basert på den enkelte bedrifts utslipp f. eks. i dag. Et annet alternativ er at staten auksjonerer bort kvotene. Jo mer omfattende kvotesystemet er, jo mer aktuelt er det å etablere en auksjonsordning for tildeling av kvoter. Enkelte sektorer kan av hensyn til konkurransevnen likevel få kvotene til redusert pris (evt gratis). Eventuelle statlige inntekter fra kvotesalg benyttes til å redusere skatter og avgifter.
* Hvordan håndtere etablering av ny virksomhet?
Dette avhenger blant annet av om kvotene skal gis bort eller auksjoneres bort. En mulighet er å holde av en del av de samlede kvotene for fremtidig nyetablering. En annen mulighet er at ny virksomhet tilføres kvoter fra, og på bekostning av, allerede etablert virksomhet. Et tredje alternativ er at en velger å tilgodese eksisterende virksomhet, på bakgrunn av at disse har etablert seg før kvotesystemet ble innført, mens ny virksomhet må kjøpe kvoter i markedet. Ved et rent auksjonssystem er ikke etablering av ny virksomhet noe problem. Da må nye, som gamle, bedrifter by på kvotene.
* Iverksettelse og innfasing
Målet skal være å oppfylle Kyoto-avtalens forpliktelser om at utslippene skal være på 1990-nivå pluss 1 pst, som et gjennomsnitt i perioden 2008-2012. Her står en overfor valget om et kvotesystem først skal gjelde fra 2008, med et vesentlig lavere samlet utslippsnivå enn i dag, eller om det nasjonale kvotesystemet skal etableres før, med en forsiktig innfasing. For en iverksettelse i 2008 taler blant annet hensynet til å avvente etablering av et internasjonalt kvotehandelssystem. For iverksettelse på et tidligere tidspunkt taler blant annet forpliktelsene i Kyoto-avtalen om at partene skal ha vist «demonstrable progress» mht å nå målene. (Art 3.2) Det kan også ha fordeler at kvotehandelssystemet blir innarbeidet før kraftige reduksjoner settes inn, dvs at systemet etableres tidligere med et høyere samlet nivå på utslippene enn våre forpliktelser tilsier.
