
Pressemelding Akershus Høyres årsmøte 8. mars 1997
Jan Petersen
Norge trenger en bedre småbedriftspolitikk
Vi trenger en ny politikk for småbedriftene i Norge: en bedre delingsmodell, lettelse i arbeidsmiljøloven, lettelser i skjemaveldet, lettelser i skatte- og avgiftsbelastningen. Det er jo et blomstrende småbedriftsliv som skaper arbeidsplasser og bosetning over hele landet.
Det er skuffende men ikke overraskende at småbedriftene ikke er noe satsingsområde for Regjeringen i det langtidsprogram som ble fremlagt i går.
Høyre påtar seg gjerne rollen som fanebærer for småbedriftenes interesser.
Det vil gjerne også vår gode konkurrent her i Akershus, Terje Johansen fra Venstre. Han skal ha ros for å erkjenne Høyres viktige rolle for småbedriftene da han i et innlegg i Østlandets Blad nylig «håper at vi sammen på Tinget skal kunne gjenopprette tilliten til småbedriftene å få slutt på diskrimineringen». Når Høyre etter valget gjeninntar sin plass som Stortingets nest største parti, er selvsagt vår rolle svært avgjørende.
Imidlertid ser det ut som om Johansen også forsøker å kjøre et løp der han også går til angrep på Høyre. Det holder ikke vann.
Det ene skyldes Venstres skattepolitikk. I et annet innlegg i Østlandets Blad innrømmer han jo hva det dreier seg om: «Venstre vil gi med den ene handa og ta igjen med den andre». Venstre vil jo overføre skattebelastningen fra røde til grønne skatter. Det betyr at de ikke tar sikte på å gi lettelser til den private sektor, men at lettelsene må tas igjen med økninger andre steder. I praksis fører det dessverre ofte til at de grønne skattene kommer på toppen av de røde skattene og derfor innebærer en ekstra belastning. Det skjedde jo da Venstre i høst var med på å vedta 50 øre mer i bensinavgift som jo selvsagt er en belastning både for enkeltpersoner og småbedriftene.
Høyres linje er en annen: Vi ønsker reelle lettelser for den private sektor.
Et annet hovedproblem er at Venstre nå binder seg til Senterpartiet som jo selvsagt er mye større enn Venstre. Og Senterpartiet fører en småbedriftspolitikk som ofte går hånd i hånd med Arbeiderpartiets politikk. Gjennom det såkalte sentrumssamarbeidet må nok Venstre og Johansen svelge en god del av dette.
Høyre mener at småbedriftene trenger større frihet, fleksibilitet og muligheter til lønnsom drift gjennom opphevelse av forbudet mot midlertidig ansettelser, frivillig overtid og private arbeidsformidling.
Vi mener vi trenger en sykelønnsordning som premierer tilstedeværelse og reduserer kostnadene for bedriftene.
Vi vil ha like konkurransevilkår mellom private og offentlige gjennom endring av momsreglene.
Vi vil ha rettferdig beskatning gjennom forbedring av delingsmodellen.
Arbeiderpartiet og Senterpartiet sier sammen nei til alt dette. Hva gjør Johansen?
Terje Johansen gjør det til et spesielt poeng å snakke om delingsmodellen. Men i alt han har skrevet har han hoppet over det som nå er hovedpoenget, nemlig at Arbeiderpartiet, Senterpartiet og Kristelig Folkeparti fant sammen til en modell og at Høyre hadde et bedre forslag bl. a ved lavere personinntektstak som ville gitt et bedre resultat for småbedriftene. Tror virkelig Johansen at Venstre vil kunne snu både Senterpartiet og Kristelig Folkeparti i det såkalte sentrumssamarbeidet?
Jeg er dessverre redd for at det går som det gikk i høst da Regjeringen foreslo en skjerpelse i formuesbeskatningen som også vil ramme småbedriftene. Høyre sa klart nei, mens det såkalte sentrum i sitt kompromiss med Arbeiderpartiet ikke nådde lengere enn å utsette det hele. Her burde jo Venstre ha fulgt Høyre - av hensyn til småbedriftene.
Når et av Venstres fremste mål nå er å bringe Senterpartiet inn i regjeringskontorene, må Terje Johansen forstå at vi tar småbedriftssatsingen hans med en klype salt.
