
Stortinget, 20. mars 1997
Pressemelding fra Tore Liltved, Stortingsrepresentant for Høyre og medlem i Kommunalkomiteen
Regjeringens distrikts- og regionalmelding:
Gammel politikk for nye utfordringer
Den største utfordringen distriktene har i dag er å sørge for at jobbtilbudet i distriktene blir like mangeartet og faglig krevende som jobbene i storbyene. Denne utfordringen tar ikke Opseth; i stedet kjøres det på med «gammel medisin» i nye tilmålte mengder. Å bidra til at flere kan skape sine egne interessante, faglig krevende og lønnsomme jobber i Distrikts-Norge er nøkkelen til en vellykket politikk for utkantene og dermed for Norge som helhet.
Menneskene og det personlige initiativ drukner i Opseths distrikts- og regionalpolitiske melding. Det er symptomatisk for innfallsvinkelen når meldingens kapittel 8 som omtaler «Aktørane sine roller i distrikts- og regionalpolitikken» ikke nevner det enkelte menneske, den enkelte selvstendig næringsdrivende, den enkelte gårdbruker eller den enkelte fisker!
I Regjeringens melding er det full konsentrasjon om de ulike offentlige, byråkratiske ordninger, og mindre oppmerksomhet omkring hva som skal til for at folk i distriktene selv kan skape sine lønnsomme arbeidsplasser:
* Små- og mellomstore bedrifter omtales som viktige - men går ikke dypere inn i problemstillingen, og omtaler ikke flaskehalser som bedriftene selv har definert: urettferdige skatteregler for aktivt eierskap og en firkantet arbeidsmiljølov som nekter de samme små- og mellomstore bedriftene å ansette midlertidig og å la sine ansatte jobbe overtid på frivillig basis. Heller ikke omtales Regjeringens manglende vilje til raskere å innføre konkurranse i telesektoren, noe som kunne redusert prisene på teletjenester og dermed bedriftenes kostnader.
* Landbruket fremheves som en sentral næring - men det gis ingen signaler om hvordan man skal få til den effektivisering og kostnadsreduksjon som det legges opp til. Meldingen drøfter overhodet ikke den sentrale problemstillingen i dag, nemlig strukturutviklingen, og behovet for noe større, mer lønnsomme enheter som kan nyttegjøre seg den produktivitetsutviklingen som har funnet sted. Høyre synes det er positivt at melding slår fast at bonden skal være en selvstendig næringsdrivende, etter at Statsministeren for kort tid siden annonserte at «bøndene var mer eller mindre statsansatte».
* Fiskerinæringen vektlegges også som en distriktsnæring - men heller ikke her tar man fatt i de reelle utfordringene: behovet for fornyelse av flåten og god infrastruktur, dvs. veier, havner og fergesamband.
For kommunenes del er det lokale selvstyret sentralt, og god kommunepolitikk er en politikk som gir større grad av frihet og ansvar til kommunene selv. Kommunene må få sitte igjen med skatteinntekter fra næringsvirksomhet i egen kommune og beholde det kommunale skatteøre. Kommunalt selvstyre er en vesentlig del av en god distriktspolitikk.
Høyre har ikke tro på at ytterligere byråkratisering, regionalisering og regulering vil være den riktige veien å gå for å sikre distriktenes fremtid. Det viktigste er at den enkelte næringsdrivende kan sitte igjen med en større del av fortjenesten enn det som er tilfelle i dag, slik at skattepolitikken oppmuntrer til innsats - ikke kveler ethvert initiativ.
