
Pressemelding, Høyres Stortingsgruppe, 4. mai 1998
Trond Helleland (familiepolitisk talsmann Høyre)
Saksordfører for kontantstøtten
Åpen høring om kontantstøtten
Lite nytt - Høyre fikk bekreftet sine standpunkt
- Høyre fikk i dagens åpne høring i Familiekomiteen bekreftet at vår modell gir mest valgfrihet, er enklest å gjennomføre og blir billigst.
Men ellers var det lite nytt i dagens høring, sier Helleland, og forsetter: - Denne høringen, som Arbeiderpartiet fikk presset gjennom, bar mer preg av politisk diskusjon enn reell opplysning av saken.
- Men jeg fikk ytterlige bekreftelser av et par viktige punkter, understreker Helleland. For det første må vi se på finansieringsordningene for barnehagene, og da spesielt de private. Barne- og familieministeren åpnet også for å se på dette.
- For det andre bekreftet egentlig barneombudet i høringene at det ikke er kontantstøtten som sådan som utgjør en fare for «risikobarn», men mange andre faktorer som sosialt miljø og nettverk, oppvekstmiljø, isolasjon og for svakt barnevern.
- Det viktigste ligger fortsatt fast: Kontantstøtten er et oppgjør med Arbeiderpartiets sentraldirigerte fellesskapsløsninger. Nå er det foreldrene og barna som skal få større makt til å bestemme i valget av barneomsorg, avslutter Helleland.
