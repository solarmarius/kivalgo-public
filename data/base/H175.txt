
Stortinget 7. oktober 1996
Av stortingsrepresentant Harald Ellefsen (H)
Ap's avgiftssjokk på familiebiler
Regjeringens forslag om kraftig avgiftsøkning på de kombinerte bilene vil bety et prissjokk på biler som er særlig tilpasset barnerike familier, samtidig som det også vil bety nye avgiftsbyrder på småbedriftene. Den lave avgiften på denne type biler har gjort det mulig for mange barnefamilier å skaffe seg en forholdsvis ny og trafikksikker bil. De mest populære kombinerte bilene vil bli over 100 000 kroner dyrere og koste 350 000 - 450 000 kroner med Regjeringens forslag, slik at det stort sett vil bli umulig for barnefamilier å kjøpe seg en slik bil. Et slikt usosialt avgiftssjokk er selvsagt helt uakseptabelt for Høyre. For mange bedrifter kan det få dramatiske konsekvenser at myndighetene på denne måten forandrer rammebetingelsene fullstendig over natten.
Den begrensede reduksjon i avgiftene på flerbruksbiler, som også er hensiktsmessig for barnefamilier, kan på ingen måte oppveie ulempene ved den foreslåtte avgiftsøkningen. Det er også skuffende at Regjeringen samlet legger opp til økte bilavgifter, til tross for at Staten nå får økte inntekter i milliardklassen fra engangsavgiften ved kjøp av bil på grunn av de avgiftslettelsene Høyre fikk Stortingets flertall med på ifjor høst. Denne avgiftslettelsen har vist seg å ha en svært dynamisk effekt ved økt nybilsalg som har ført til øke inntekter for statskassen. Etter Høyres syn bør det bli enklere og ikke vanskeligere for barnefamilier og andre å skaffe seg en moderne, trafikksikker og miljøvennlig bil.
