
26. oktober 1999
Høyres Stortingsgruppe
Kristin Krohn Devold (justiskomiteens leder)
NYE ETTERFORSKNINGSMETODER VEDTATT
Høyre er godt fornøyd med de nye etterforskningsmetodene som et tilnærmet enstemmig Stortinget i dag har vedtatt. Det er foreslått nødvendige tiltak for å bekjempe alvorlig organisert kriminalitet, samtidig som det er balansert mot tjenlige rettssikkerhetsgarantier. Dette er tiltak som vil hindre organisert internasjonal kriminalitet i å få gode rammevilkår i Norge, og gir gode muligheter for effektiv kriminalitetsbekjempelse. Lovendringene er også nødvendige for å bringe Norge mer på linje med de andre landene i Norden, sier Krohn Devold i en kommentar
Kripos sin rapport om kriminalitetsutviklingen fra 1998 beskriver en endring i kriminaliteten med fremvekst av spesielle miljøer som preges av alvorlig og brutal voldskriminalitet. Dette er profesjonelle miljøer som er lukket og preget av stadig økende internasjonalisering. Videre har den tekniske utviklingen medført nye muligheter for både de kriminelle og politiet. Over for disse miljøene kommer tradisjonelle etterforskingsmetoder til kort, og lovendringene er en nødvendig oppdatering av regelverket til både den tekniske- og kriminalitetsutviklingen. En styrket bekjempelse av kriminalitet gir en styrking av ofrenes personvern, understreker Krohn Devold.
Blant de viktigste vedtakene kan nevnes:
Mulighetene til å bruke telefonavlytting utvides til alle typer kriminalitet med en strafferamme på 10 år eller mer, i tillegg til narkotikasaker og saker om rikets sikkerhet.
Kontroll av trafikkdata utvides til alle typer kriminalitet med en strafferamme på 5 år eller mer, samt enkelte andre lovbrudd.
Opplysninger fra telefonkontroll skal kunne brukes som bevis under hovedforhandlingene, og mistenkte og forsvarer får rett til innsyn.
Overskuddsinformasjon skal kunne brukes som bevis i andre saker dersom det dreier seg om en sak som i seg selv kunne ha begrunnet kontrollen.
Lovfesting av adgangen til å foreta teknisk sporing.
Det åpnes for adgang til utsatt underretning til siktede om ransaking, beslag og utleveringspålegg.
Det innføres en ordning hvor det oppnevnes en forsvarer for den mistenkte ved bruk av tvangsmidler som kommunikasjonskontroll, teknisk sporing m.m.
Det åpnes for fremtidig romavlytting. Justiskomiteen ber departementet vurdere romavlytting dersom kriminalitetsutviklingen og erfaringer fra nye metoder tilsier det.
Bruken av provokasjon støttes i flere alvorlige saker enn narkotika, spesielt nevnes barneporno.
Justiskomiteen imøteser en egen sak om bruken av anonyme vitner etter at departementet høringsrunde er avsluttet 1. des. 99.
