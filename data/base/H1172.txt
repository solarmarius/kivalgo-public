
Stortinget, 10. mai 2001
Trond Helleland
Barnehager: Kan vi tro på Ap denne gang?
Jens Stoltenberg lover økt statstilskudd til barnehagene. Det er gledelig, dersom Arbeiderpartiet endelig vil fremmer konkrete forslag for å følge opp de uttallige løftene om billigere barnehager. Hittil har disse ikke blitt innfridd. Etter ett år i Regjering har Stoltenbergs bidrag vært å legge til rette for dyrere barnehager. 7 av 10 barnehager har økt prisene det siste året, og økningen har vært størst i de Ap-styrte kommunene.
Stortinget vedtok for ett år siden at statstilskuddet til barnehagene skulle trappes gradvis opp for å gi lavere foreldrebetalingen i barnehagene. Stoltenberg-regjeringen fulgte ikke opp dette i sitt første statsbudsjett, og på Stortinget stemte Arbeiderpartiet mot Høyres forslag om å øke bevilgningene til barnehagene med 275 mill kr. Det ville gitt den prisreduksjonen som Jens Stoltenberg i dag lover skal komme etter valget.
Ansvaret for de økte barnehageprisene må deles mellom kommunene og Regjeringen. Kommunene har særlig sviktet når det gjelder vilje til å støtte private barnehager. Regjeringen har sviktet det brede barnehageforliket fra i fjor vår, med en økning i statstilskuddet for 2001 som ikke er stor nok til å holde tritt med kostnadsutviklingen i barnehagene.
Skal vi sikre lavere priser og full behovsdekning, må kommunene fratas sitt ansvar for å finansiere barnehagene. I dagens system kan økt statstilskudd like gjerne føre til at kommunene reduserer sine tilskudd, som til lavere priser. Jeg utfordrer Arbeiderpartiet til å støtte Høyres forslag om å samle statstilskuddet og den kommunale støtten i en statlig stykkpris som er høyere enn det samlede offentlige støttenivået i dag, og som følger barnet til den barnehagen foreldrene velger, enten den er drevet av private eller kommunen. Bare slik kan vi sikre likebehandling av private og kommunale tilbud, legge til rette for økt mangfold og et bedre tilbud gjennom konkurranse og økt utbygging i privat regi. 
