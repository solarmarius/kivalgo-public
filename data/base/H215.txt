
Stortinget, 15. mai 1996
Pressemelding fra Jan Tore Sanner (Høyre)
Høyre krever svar fra statsråd Sandal om hemmeligholdelse av dokumenter knyttet til utredning om private skoler
I Aftenposten onsdag 15. mai avsløres det at Kirke-, utdannings- og forskningsdepartementet unnlot å journalføre dokumenter i forbindelse med Statskonsults utredning om støtten til privatskoler. Først etter at utredningsarbeidet var avsluttet ble dokumentene journalført. Men de er fortsatt unntatt offentlighet.
I Stortingets spørretime onsdag 22. mai vil jeg stille følgende spørsmål til utdanningsministeren:
«I følge oppslag i Aftenposten den 15. mai 1996 har Kirke-, utdannings- og forskningsdepartementet hemmeligholdt dokumenter i forbindelse med Statskonsults utredning om støtte til private skoler inntil utredningen forelå. Dokumentene er fortsatt unntatt fra offentlighet. Mener statsråden dette er i samsvar med prinsippene for praktisering av mer offentlighet i forvaltningen?»
Etter at Aftenposten i november 1995 offentliggjorde en omfattende undersøkelse som dokumenterte omfattende hemmelighold i forvaltningen, ble det fra regjeringen lovet større åpenhet og interne opplæringstiltak.
- Hemmeligholdet rundt rapporten om de private skolene er et nytt eksempel på en uakseptabel praksis i byråkratiet. Det er gode grunner til å spørre om årsaken til et slikt hemmelighold. Er det slik at Regjeringen ikke tar Stortingets krav om større åpenhet alvorlig?
Statskonsults rapport om de private skolene ble sterkt kritisert fordi den tok stilling til sentrale prinsipper i privatskoleloven. Det ble bl.a slått fast at det ikke lenger er behov for kristne private videregående skoler og at skoler med paralleller i det offentlige skolesystem ikke har behov for statsstøtte. Mange fryktet at hele rapporten var et bestillingsverk fra en privatskolefientlig regjering. Dette ble underbygget ved det faktum at en egen styringsgruppe bestående av representanter fra to departementer definerte hva som skulle utredes.
- Disse omstendigheten gjør det særlig viktig at dokumentene knyttet til den kontroversielle rapporten offentliggjøres.
