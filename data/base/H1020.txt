
9. juni 2000
Høyres Stortingsgruppe
Per-Kristian Foss
Finanspolitikken halter videre
Det er bekymringsfullt at Arbeiderpartiet og sentrumspartiene ikke har klart å ta ansvar for endringer i det budsjettet de ble enige om sist høst. Det virket aldri som om det var noen reell vilje i disse partiene til å ta det nødvendige ansvar for budsjettrevisjonen, sier Høyres finanspolitiske talsmann, Per-Kristian Foss i en kommentar til finanskomiteens innstilling om revidert budsjett, som er avgitt i dag.
Stramheten i budsjettet ser på papiret ut til å opprettholdes i forhold til det Regjeringen foreslo, men det er klart at dette i stor grad skyldes flere tvilsomme inndekningsforslag. Økte engangsinntekter, uttak fra fond og utsettelse av utgifter til neste år utgjør betydelige deler av de innstramningstiltak som bidrar til å opprettholde balansen. Det er et stort problem at man skyver en rekke utgifter foran seg. Det er jo nettopp fordi Arbeiderpartiet og sentrum også sist høst skjøv problemene foran seg at behovet for inndekning i revidert ble så stort. Nå gjør de det samme en gang til. fortsetter Foss, og viser også til at veksten i de offentlige utgiftene nå vil bli enda sterkere enn det som var foreslått av Regjeringen.
Foss understreker at Høyres opplegg ville gitt et strammere budsjett, med lavere vekst i de offentlige utgiftene og lavere avgifter. Høyre ønsket et budsjett som i større grad ville redusert presset mot renten, og er skuffet over at flertallet ikke er opptatt av dette, sier Foss.
Høyre er imidlertid tilfreds med at det ikke blir økte sykelønnskostnader for norsk næringsliv, og at flere av de andre næringslivsfiendtlige forslagene fra Regjeringen også blir nedstemt. Det er også positivt at bevilgningene til sykehusdrift økes, men Høyre er svært skeptiske til flertallets kutt i bevilgningene til sykehusutstyr.
Høyre er spesielt skuffet over at verken Arbeiderpartiet eller sentrumspartiene støtter Høyres forslag om en moderat tiltakspakke mot grensehandel, gjennom reduserte avgifter på alkohol med 15 pst. Særlig Arbeiderpartiet har tidligere gått ut med løfter om at noe må gjøres med grensehandelen i revidert, men nok en gang viser det seg at dette bare er tomme ord.
