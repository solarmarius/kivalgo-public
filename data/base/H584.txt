
Stortinget, 5. februar 1998
Pressemelding fra Per-Kristian Foss, stortingsrepresentant Høyre
Snøhvit-utbygging må ikke forsinkes
Stortingsrepresentant Per-Kristian Foss, Høyre, utfordrer i spørretimen neste uke oljeminister Marit Arnstad til å klargjøre regjeringens syn på utbygging av gassfeltet Snøhvit utenfor Finnmark.
- Vi må unngå at den usikkerhet som regjeringen Bondevik har skapt om videre oljeutbygging rammer Snøhvit og andre felt som er nær utbyggingsklare. Statoil og andre rettighetshavere kan ikke investere store ressurser i markedsarbeid for LNG-gass uten å ha sikkerhet for at den nye regjeringen har en positiv holdning til denne helt avgjørende sak for petroleumsvirksomheten i nord og for Finnmark i særdeleshet.
Regjeringens vurdering av en køordning for nye felt og varslene om lavere utvinningsnivå har skapt usikkerhet i store deler av norsk oljemiljø. Snøhvit og nærliggende felt i Barentshavet har lenge ventet på klarsignal for utbygging, men er trolig avhengig av langsiktige LNG-kontrakter. Arbeidet er nå kommet langt og jeg ber statsråden klargjøre overfor Stortinget at regjeringen ikke har planer om å stanse eller forsinke prosjektet når plan for anlegg og drift er levert departementet.
En Snøhvit-utbygging med tilhørende land-anlegg i Finnmark vil trolig være et av de største industriprosjekter i landsdelen i nyere tid og kan være et vesentlig bidrag til å snu flyttestrømmer fra fylket og landsdelen.
