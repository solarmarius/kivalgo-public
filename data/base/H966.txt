
1. november 2000
Stortingsrepresentant Erna Solberg;
Uryddig saksgang ved utsendelsene av kosovoalbanerne!
Kommunalministeren redegjorde for utsendelsen av kosovoalbanere for kommunalkomiteen i dag . Høyre er enig i at enslig og par uten barn i dag kan hjemsendes, men at man på bakgrunn av den kommende vinteren bør la barnefamilier bli i Norge. Det er viktig å understreke at det sikkerhetsmessige situasjonen som var grunnlag for den kollektive beskyttelsen for kosovoalbanerne nå er endret, og selv om innbyggerne i Kosovo har mange utfordringer for å bygge opp sitt liv igjen- er dette ikke grunnlag for at kosovoalbanere skal få bli i Norge over lengre tid. Tilbakesendte fra Norge har et langt bedre startgrunnlag enn flyktninger som kommer hjem fra andre land pga. den økonomiske støtten alle får ved hjemreise.
Selv om Høyre er enig i Kommunalministerens konklusjoner, mener vi saken er uryddig behandlet. Når departementet i en pressemelding 16 oktober annonserer at barnefamilier ikke skal sendes ut, for først å fatte det formelle vedtaket 25 oktober er det uryddig, og gir ikke et godt grunnlag for å likebehandle de som har opphold i Norge. Dette er kritikkverdig.
