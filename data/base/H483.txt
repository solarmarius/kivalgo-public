
Stortinget, 21. mars 1997
Pressemelding fra Gunnar Fatland, St.repr. for Høyre
Gi industrien mulighet til å lage nye løsninger i kraft- og klimaspørsmål !
Det er enighet på Stortinget om at den kraftkrevende industrien må få en avklaring på hvilke betingelser som skal gjelde for kjøp av elektrisk kraft før de nåværende kraftavtalene går ut. Høyre oppfordrer de andre partiene til å tenke nytt i denne saken, og la industribedriftene kjøpe typiske industrikraftverk. Alternativt kan dette foregå etter den fremgangsmåte som ble benyttet da Norsk Hydro kjøpte Tyin-verket, en avtale som ble godkjent av Stortinget i 1995.
Det er gammeldags og bakstreversk tenkning å plassere industri og miljøfiendtlig tankegang i samme boks. Ikke minst i fremgangen for frivillige avtaler om reduksjon av klimagasser ser vi at interessen, viljen og evnen er stor fra industriens side. Jeg tror også at vi i utviklingen av alternative energikilder og innenfor energiøkonomisering vil se en rivende utvikling. Vi så i går at Norske Skog presenterte en rekke konstruktive, konkrete og effektive forslag som inkluderte norsk vannkraft, bioenergiproduksjon i størrelsesorden seks Alta-kraftverk og engasjement i det nyetablerte selskapet Bio-Varme AS, gjenvinning i størrelsesorden 1,2 TWh årlig og gasskraftverk på Skogn med utnyttelse av overskuddsvarme i papirproduksjonen.
Jeg tror at vi i Norge kan oppnå meget gode resultater både industrielt og miljømessig dersom vi lar bedriftene gjøre den jobben de er gode til, nemlig å tenke nytt, tenke rasjonelt og økonomisk, og la markedet virke for å oppnå målsettingene. Når miljøet i større og større grad inkluderes i industriens målsettinger, vil dette gi betydelig bevegelse også i den miljømessige utvikling.
Det er et blindspor å pålegge norske bedrifter strengere krav enn det deres utenlandske konkurrenter er pålagt. Det eneste vi da oppnår er at vi mister norske industriarbeidsplasser i distriktene og at vi derfor får en enda større avhengighet enn i dag av det offentlige som arbeidsplass. Her er det også viktig å tenke på ringvirkningene for småbedriftene, både når det gjelder den etterspørsel og den industrielle kompetanse som våre større industribedrifter representerer. Stortinget må være pådriveren til å finne en god løsning her. Vi kan ikke velge et alternativ som utraderer norsk industri. Det er det ingen som er tjent med - særlig ikke miljøet.
