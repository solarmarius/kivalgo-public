
Stortinget, 31. oktober 1996
Pressemelding fra Stortingsrepresentant Tore Liltved (H)
Flertallet hindrer midlertidig ansettelse
Arbeiderpartiet, Senterpartiet og SV har nok en gang sørget for at de uheldige innskjerpinger i Arbeidsmiljøloven som forbyr tilsetting av midlertidig arbeidskraft, blir stående.
Når det gjelder forslaget om endring arbeidsmiljølovens regler om midlertidig tilsetting av arbeidstakere som utfører kunstnerisk arbeid, forskningsarbeid og arbeid i forbindelse med idrett, går de samme partier inn for en avtalebasert løsning. Eventuell tillatelse til midlertidig tilsetting skal bare kunne avtales mellom landsomfattende arbeidstakerorganisasjoner og bedrifter, ikke gjennom forskrift, slik Regjeringen anbefalte i sitt høringsutkast. Dette er helt uakseptabelt for Høyre. For det første vil kan en slik avtalebasert løsning gi svært stor makt til LO og de landsomfattende organisasjonene. For det andre har disse organisasjonene i høringene vært svært negative til midlertidig tilsetting som sådan. For det tredje har idretten ingen landsomfattende organisasjon.
Høyre mener at bedriftenes behov for midlertidige tilsettinger i forbindelse med bl.a. arbeidstopper og for å forhindre unødig bruk av overtid, tilsier at forbudet fjernes. Høyre fremmer forslag i tråd med dette, men blir nedstemt av Arbeiderpartiet, Senterpartiet og SV.
Når det gjelder arbeidstakere som utfører kunstnerisk arbeid, forskningsarbeid og arbeid i forbindelse med idrett, stemmer Høyre subsidiært for å tillate slikt arbeid etter særskilt forskrift. Dette vil avhjelpe problemet særlig for idretten, men også for forskning og kunstnerisk arbeid.
Høyre går mot flertallets krav om at arbeidsgiver skal pålegges å inngå skriftlig kontrakt ved tilsettinger under en måneds varighet. Flertallet krever her kontrakt som skal omfatte også eventuelle oppsigelsesfrister og prøvetidsbestemmelser. Høyre mener et slikt pålegg ikke er fornuftig i de svært tidsavgrensede arbeidsforholdene.
Statsminister Jagland sa i sin tiltredelsestale at Arbeiderpartiet nå skulle arbeide for de små og mellomstore bedrifter. Dette er det første sviket.
