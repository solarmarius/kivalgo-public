
Stortinget, 11. november 1996
Pressemelding fra Jan Tore Sanner, Stortingsrepresentant
Høyre vil stanse innføring av "opplæringsbok" på de almenfaglige studieretningene
- Høyre foreslår å stoppe innføring av den såkalte opplæringsboken på de almenfaglige studieretningene i den videregående skolen. I innstillingen til budsjett for 1997 fra Kirke-, utdannings- og forskningskomiteen gir flertallet (Ap, Sp, SV og KrF) full støtte til departementets planer om å innføre opplæringsboken på de almenfaglige studieretningene fra høsten 1997.
- Lærerforbundet har tidligere varslet aksjoner dersom departementet fikk støtte for at opplæringsboken skal innføres fra høsten 1997. Boken er ment å være et planlegningsverktøy for elever og lærere hvor begge parter bl. a skal kvittere etterhvert som ulike opplæringsmål nås. Den skal også benyttes i den uformelle vurderingen.
- Høyre frykter at opplæringsboken vil føre til en byråkratisering av skolen med den konsekvens at lærerne får mindre tid til undervisning og mindre tid til den enkelte elev. Høyre ser også opplæringsboken som et forsøk på å undergrave karakterenes plass i den videregående skolen.
- Det er oppsiktsvekkende at Arbeiderpartiet og deres støttespillere vil presse igjennom opplæringsboken med den meget sterk motstanden blant lærerne. Høyre mener det er viktig å legge vekt på de synspunkter som har kommet fra bl.a Lærerforbundet. Reform 94 har ført til store endringer i den videregående skolen og mye frustrasjon blant lærere bl.a på grunn av gjennomføringstempoet og for liten satsing på etterutdannelse.
- Høyre er opptatt av kvalitetssikring i skolen, men ser ikke på opplæringsboken som et egnet instrument for å oppnå dette på de almenfaglige studieretningene.
