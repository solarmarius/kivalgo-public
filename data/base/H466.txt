
Høyres gruppekonferanse
Holmen, Asker
19. januar 1997
Jan Petersen
Pressemelding19. januar 1997
Utdrag av innledning
Politikken må støtte dem som vil spare
Norsk økonomi går godt. Oljeprisen er høy. Det er konjunkturoppgang i mange av landene rundt oss. Rentene er lave internasjonalt.
Det er ingen sak å bruke opp penger. Men nå gjelder det å legge grunnlag for at en god økonomisk utvikling kan fortsette. Vi må unngå inflasjonspolitikk. Når renten nå blir rekordlav, kanskje på visse innskudd, er det fare for at folk ikke lenger synes det er lønnsomt å spare. Men sparing er nødvendig, og situasjonen krever nå skikkelige sparestimulerende tiltak.
Dette forholder regjeringen seg passivt til. Statsminister Jagland viste i sine svar i forrige ukes spørretime på Stortinget at han nekter å gå inn i en reell diskusjon om tiltak som kunne lette presset i norsk økonomi.
Dersom den lavere rente får gå ut i høyere forbruk vil det gi økt prisstigning, og dermed ytterligere problemer for eksportindustrien. Dette vet Jagland, men likevel velger han å snakke bort utfordringen om å klargjøre hvilke sparestimulerende tiltak regjeringen vil fremme.
Høyre krever derfor nå en samlet pakke for å stimulere sparingen. Den må bestå av bedrede vilkår for pensjonssparing, økt kvote for boligsparing for ungdom, økte rammer for aksjesparing med skattefradrag, samt redusert formueskatt og salg av statlige aksjer til private. Disse positive forslagene avfeier statsministeren med at forslagene har såkalt "uheldige fordelingsmessige virkninger." Hva med de fordelingsmessige virkningene dersom prisstigningen øker og vi igjen får flere ledige hender?
Like ille er det at han ikke er villig til å innse at lav rente betyr at personer som setter pengene i bank, i dag taper penger fordi renten spises opp av kapitalskatt og beskatning av bankformuen. Dagens svar fra statsministeren har vist at eventuelle forventninger som sist uke oppsto om at regjeringen ville senke formueskatten for å bøte på dette, ikke blir oppfylt.
