
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
For arbeiderflertall på Stortinget !
For fred, frihet og bedre kår !
Norges kommunistiske partis plattform ved stortingsvalget 1936.
Norges kommunistiske parti opfordrer hele landets befolkning til ved valget den 19. oktober å sette inn på Stortinget et flertall av representanter som i nøie samarbeide med arbeidsfolket og arbeiderorganisasjonene vil føre en konsekvent politikk i de brede befolkningslags interesse. Arbeidsfolket i by og bygd må i samlet folkefront rykke frem for definitivt å gjøre slutt på de borgerlige partiers ledende rolle i norsk politikk, da det er disse partier som har ført landet op i det uføre og den fattigdom, store deler av det arbeidende folk lever under.
Det gjelder nu å forsvare demokratiet mot fascismen og reaksjonen, og trygge en utvikling som stadig utvider arbeidsfolkets demokratiske rettigheter. Det gjelder å gi landets nasjonalforsamling et flertall, som kan hitføre en avgjort vending i landets politiske kurs. Den politikk som skal følges må være basert på prinsippet : Alt for det arbeidende folk ! De rike skal betale ! Arbeiderflertallets politiske virksomhet må være støttet på den utenomparlamentariske kraft som en felles front av det arbeidende folk i by og bygd og fiskevær representanter.
I henhold hertil og med nedenstående plattform som retningslinjer for arbeiderflertallets aktuelle politikk, opfordrer Norges kommunistiske parti arbeidsfolket til samlet å rykke frem under valgkampen. I Bergen og Trøndelagsbyene må arbeiderne sørge for at Stortinget får en kommunistisk representasjon. Det vil under det kommende arbeiderflertall ha den største betydning. Overalt ellers i landet må arbeidsfolket stemme på Det norske arbeiderpartis kandidater.
For demokratiet ! Mot fascismen !
For forsvar og utvidelse av arbeidsfolkets demokratiske rettigheter. Ophevelse av boikottloven og andre arbeiderfiendtlige lover. Energisk kamp mot ethvert forsøk på å innskrenke fagorganisasjonens og de øvrige arbeiderorganisasjoners handlekraft. Kamp mot fascismen. Opløsning av og forbud mot de fascistiske organisasjoner. Medlemmer av fascistiske organisasjoner må ikke inneha embeder og stillinger i politi, retsvesen, hær, marine.
For freden.
Hærens og marinens demokratisering.
Kamp for freden. Norge skal i den internasjonale politikk understøtte de krefter innen Folkeforbundet som vil styrke dette som instrument i kampen mot krigen. Samarbeide med Sovjet-Unionens regjering i kampen for freden. Samarbeide med det svenske og danske folk for et skandinavisk forbund til forsvar av det nordiske demokrati mot fascismen. Hæren og marinen skal demokratiseres. Alle fascistiske og reaksjonære befalingsmenn fjernes. Befalet rekrutteres fra folkets brede lag.
De rike skal betale.
Arbeidsfolkets levestandard skal høines.
Kampen mot arbeidsløsheten og for høinelsen av det arbeidende folks levestandard må forsterkes. Staten skal i større utstrekning enn hittil sette igang offentlige arbeider og gi effektiv støtte til fylkene og kommunene for igangsettelse av arbeider. Bedrifter som har eksistensberettigelse, men som privatkapitalismen ikke kan drive, må staten ha rett til å overta. I alle bedrifter og arbeider som det offentlige driver skal lønningene ligge på et nivå som sikrer arbeiderne og funksjonærene rimelige og gode levevilkår. Prinsippet for finansiering av statens og kommunenes politikk for bekjempelse av arbeidsløsheten og høinelse av arbeidsfolkets levestandard skal være : De rike skal betale. De store formuer og inntekter beskjæres eller beskattes på det sterkeste til fordel for en sosialpolitikk i det arbeidende folks interesse.
Ved tariffrevisjonene skal regjeringen og Stortinget effektivt understøtte fagorganisasjonenes hovedkrav om betydelige lønnsforhøielser, 40 timers arbeidsuke og arbeidsledighetstrygd på statens og arbeidsgiverens bekostning.
Alle direkte og indirekte skatter og avgifter som fortrinsvis rammer de brede befolkningslag skal nedsettes eller helt opheves. Omsetningsskatten opheves straks.
For de arbeidende bønders og fiskeres krav !
Oprydning i gjeldsforholdene for småbrukere, småbønder og fiskere, og nedsettelse av rentefoten til maksimum 3%. Tvangsauksjonene må bringes til ophør. Statens støtte til gjeldsordning, til nydyrkning, bureisning, redskaper m.v. utvides, og de jordløse skaffes jord. Andre tiltak for jordbruket, som korntrygd, kraftfóravgift, utjevningsavgiften for melk, omlegges så de gavner de små og middelstore brukere. Skatte- og tollbyrden lettes. Fiskerne sikres en forsvarlig understøttelse til redskaper og annen utrustning. Forsvarlig minstepris på fisk. Transport og lagerforhold forbedres ved støtte fra staten.
Arbeidsfolk i by og bygd !
Fram i samlet fylking for erobring av arbeiderflertallet. For fred, frihet og bedre kår !
Norges kommunistiske parti, Centralkomitéen.

Evaluation Only. Created with Aspose.Words. Copyright 2003-2024 Aspose Pty Ltd.
