
Pressemelding, Høyres Stortingsgruppe, 15. juni 1998
Høyres kommunalpolitiske talskvinne Erna Solberg;
Flertallet løper fra løftene ved omlegging av selskapsskatten!
Dagens avgivelse av proposisjonen om kommuneøkonomi innebærer at sentrumspartiene har lagt seg inn på den tidligere Ap-regjeringslinje med stadige svekkelser av de kommunale skatteinntekter. Allerede før de formelle vedtakene er gjort om å gjøre hele selskapsskatten til en statlig skatt og å øke kommunenes andel av inntektsskatten fra innbyggerne svikter flertallet de premissene både Regjeringen og Rattsø 2-utvalget la for en slik omlegging. Skatteinntektene fra personinntektsskatten skal ikke økes tilsvarende de skatteinntektene kommunene mister fra selskapsskatten. I kommunesektoren har hele omleggingen vært sukret nettopp med løfter om å øke kommunenes inntekter fra personskattene slik at 50% av inntektene til kommunene skal komme fra skatter. Dette følges nå ikke opp.
Etter Høyres mening er det beklagelig at Arbeiderpartiet og sentrumspartiene fortsetter en politikk som gjør at kommunene får et mindre eget skattegrunnlag og blir mer avhengig av overføringssystemet. Når regjeringspartiene følger denne linjen blir det nærmest patetisk samtidig å foreslå forsøk med fri beskatningsrett for kommunene.
Høyre ønsker å opprettholde kommunenes andel av selskapsskatten. I det lange løp blir det næringsliv og arbeidsplassene som blir tapere på den reformen som nå gjennomføres. Hvilke kommuner vil nå tilrettelegge arealer for næringsvirksomhet i konkurranse med boliger, når det kun er personer som vil gi skatteinntekt til kommunene?
