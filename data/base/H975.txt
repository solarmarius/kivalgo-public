
Oslo, den 3. mars 2000
Ingvald Godal (H):
FORSVARETS FREGATTER
Regjeringen tildelte denne uke det spanske firmaet Bazan kontrakten på fem nye fregatter for Forsvaret. Fregattene skal erstatte Sjøforsvarets Oslo-klasse fregatter og er en helt nødvendig investering for å opprettholde Sjøforsvarets evne til å utføre viktige oppgaver i krise og fredstid. Fregattene er blant annet tiltenkt en rolle i internasjonale operasjoner og vil bidra til suverenitetshevdelse i Norges store territorialfarvann.
I forbindelse med vedtaket varslet Regjeringen imidlertid at den ikke vil undertegne kontrakten før Stortinget har tatt stilling til mulige overskridelser av rammen på 12, 2 milliarder. Statsråd Løwer ville derfor komme tilbake til Stortinget med en ny fregatt-proposisjon, der usikkerhetsmomentene i prosjektet er innarbeidet.
Høyre fant denne fremgangsmåten særdeles merkelig. Det er alt avsatt omtrent 1 milliard til uforutsette utgifter innen prosjektet, og Stortinget har i tillegg gått inn for at halvparten av prosjektet skal finansieres med friske penger fordelt over perioden 2001-2006. Det burde derfor være mulig for Regjeringen å fatte et entydig vedtak om kontraktsinngåelse og avblåse den politiske usikkerheten omkring prosjektet.
Regjeringen ser imidlertid igjen ut til å ha skiftet retning. I dag uttalte statssekretær Alvheim i Forsvarsdepartementet til Aftenposten at Regjeringen likevel ikke vil legge en proposisjon frem for Stortinget, men gå inn for å undertegne kontrakten med Bazan som planlagt den 24. mars. Høyre mener dette er en langt bedre fremgangsmåte for å skape den nødvendige ro omkring prosjektet og sikre det som er det viktigste: Nye fregatter til Sjøforsvaret.
