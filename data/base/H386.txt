
Stortinget, den 10. april 1997
Stortingsrepresentant Dag C. Weberg (H)
Høyre og landbruksstøtten
I kommentarene til den landbrukspolitiske debatten på Høyres landsmøte finner vi stor spennvidde.Her som ellers, - det kommer an på øynene som ser.
Senterpartipressen fastslår at «bondeopprøret i Høyre ble kvalt». Fremskrittspartiet uttrykker stor bekymring, - og advarer Høyre mot å legge seg til venstre for Arbeiderpartiet i landbrukspolitiske spørsmål.
Oppmerksomheten skyldes landsmøtets støtte til flg. formulering i partiprogrammet:
«Landbrukspolitikken må utformes slik at den samlede støtten i form av offentlige overføringer og skjermingsstøtte gjennom toll og importavgifter fortsatt kan reduseres.»
Dette er ganske presist hva som har ligget til grunn for Høyres landbrukspolitikk på nitti-tallet. Påstanden i Dagens Næringsliv at jeg som partiets landbrukspolitiske talsmann skulle
ha motsatt meg reduksjon i landbruksstøtten i kommende stortingsperiode blir derfor også feil.
Hva Høyres landsmøte og jeg selv ønsket å presisere er at det er en sammenheng mellom hvordan landbrukspolitikken utformes, og hvilke kostnader de ulike alternativ medfører i form av støttenivå.
Det er Høyres oppfatning at det ikke er for lite penger innenfor rammen av dagens jordbruksavtale til å drive et ønsket landbruk i Norge.En jordbruksavtale på ca. 12 mrd. kroner representerer ca. 1200 kroner pr. daa. landbruksareal. Hva Høyre vil fokusere på, og fremme forslag om er hvordan midlene anvendes, og hvilke konkrete tiltak som gjennomføres for bl. a. gradvis å få til en mindre kostnadskrevende struktur. Selv om Norge fra naturens side er et
«småbruksland» vil selv en moderat økning i gjennomsnitts størrelse pr. produksjonsenhet kunne redusere støttebehovet.
Fordi vi er et «småbruksland» har mer enn 75 % av alle de som driver eller eier en landbrukseiendom ulike former for yrkes- og inntektskombinasjoner. På bruk inntil 50 daa. viser statistikk at andelen av familiens skattbare inntekt som kommer fra landbruk utgjør ca. 10 %. Ca. 23 % av bøndene har fra 90 til 100 % av sin inntekt fra landbruk.
Her finner vi vi de bruk som har de største økonomiske forpliktelser, men som også står for den største delen av produksjonen. Høyre har fremmet forslag om omfordeling av midler innenfor jordbruksavtalen for å dempe den sterke differensiering i virkemiddelbruk, samt tiltak for en gradvis kostnadssenkende struktur. Høyre er også opptatt av at en betydelig del av de 12 mrd. kroner i jordbruksavtalen går til andre formål enn støtte til den enkelte produsent.
Det dreier seg om distrikts- og næringsutviklingstiltak som etter Høyres syn må skilles fra landbrukspolitikken og samordnes med den generelle virkemiddelbruk på dette området.
For å redusere kostnadsnivået og dermed støttebehovet vil Høyre fortsatt fjerne særnorske avgifter og andre kostnadselementer som fordyrer norsk produksjon. Morgendagens støttebehov vil også påvirkes av at landbrukets eiendoms- og bruksrettigheter respekteres,- en sak Høyre fortsatt vil prioritere. Dette er hva Høyres landsmøte la vekt på.
