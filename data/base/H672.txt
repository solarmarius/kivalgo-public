
Pressemelding, Høyres Stortingsgruppe, 17. juni 1998
Ingvald Godal
Langtidsmeldinga for Forsvaret
Torsdag 18. juni behandler Stortinget hovedretningslinjene for F orsvarets utvikling i tiden 1999-2002.
Hovedproblemet for Forsvaret i dag, slik Høyre ser det, er mangelen på samsvar mellom mål og virkemidler. Stortingsflertallet vedtar mål etter forslag fra de respektive regjeringer, men ingen av dem følges opp økonomisk. Dette medfører mangel på balanse og store problem og er omtrent like uholdbart som å sette igang å bygge en bro over en fjord og så bare bevilge 80% av kostnadene.
Faren for feilinvesteringer blir også betydelig. Som i tidligere år vil Høyre også i kommende periode gå inn for nøye samsvar mellom mål og virkemidler.
Et annet av Forsvarets hovedproblemer går på personell. I et stramt arbeidsmarked er konkurransen om kvalifiserte folk stor. Men der er også andre sider ved den saken. Forsvaret har i senere år vært gjennom en hard, men nødvendig rasjonalisering. Det har hele tiden blitt hevdet at man måtte rasjonalisere fredsdriften for å skaffe midler til nytt materiell. Men hva skjer så? Jo, regjeringene og stortingsflertallet (alle unntatt Høyre og Frp) benytter midler som er bevilget til forsvarsmateriell til helt andre ting. I alt hele l,l5 milliarder kroner de siste årene. Samtidig kanselleres inngåtte avtaler om f.eks. nye transportfly til erstatning for de aldersstegne Herkules, anskaffelsen av nye MTB'er foreslås utsatt, og det heter at 2 av de sølle 6 brigadene vi har igjen i Hæren, vil visne bort av mangel på tidsmessig materiell etc. Slikt virker selvfølgelig svært demotiverende både på dem som er i Forsvaret og dem som vurderer å gå inn.
Minesaken bidrar i samme lei. Her har de samme regjeringene og stortingsflertall, i motsetning til f.eks. amerikanerne og finnene, lagt for dagen en slik likegyldighet for eget personells sikkerhet, liv og helse at det støter folk bort fra Forsvaret. Dette vil, for øvrig, også påvirke rekrutteringen til fredsoperasjoner ute, som allerede er vanskelig. Med Høyres politikk ville disse problemene vært unngått.
Den sikkerhetspolitiske utvikling som er retningsgivende for hva slags forslag vi trenger, har utviklet seg omtrent som forventet i løpet av den siste 5-års perioden. Forsvarssjefen har derfor foreslått at vi i hovedsak viderefører den krigsstruktur som ble vedtatt for 5 år siden. Høyre er enig i dette. Dette innebærer bl.a. at Høyre vil gå inn for at vi fortsatt skal ha 6 velutstyrte brigader og at moderniseringen av flyvåpenet og marinen gjennomføres i hovedsak i samsvar med planene. Dette Forsvaret vil Høyre betale for.
