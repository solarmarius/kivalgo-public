
Oslo, den 7. desember 1999
Høyres leder Jan Petersen:
- Staten må overta regionsykehusene
Den vanskelige økonomiske situasjonen ved sykehusene krever økte bevilgninger, men dette er ikke nok alene. Situasjonen krever også omfattende systemreformer. Ikke minst er det viktig å gripe fatt i de uklare ansvarsforholdene som hersker innen sykehussektoren i dag:
1. Staten må overta regionsykehusene
Det politiske ansvaret må entydig kunne plasseres hos helseministeren og Stortinget. Dagens system, med delt ansvar mellom forvaltningsnivåene, fører til ansvarsfraskrivelse og spill mellom forvaltningsnivåene. Det hindrer en effektiv ressursutnyttelse, og gjør behandlingstrengende pasienter til kasteball mellom fylkene og staten.
2. En bedre innsatsstyrt finansiering (ISF) med differensierte enhetspriser
Det må utarbeides et system med differensierte priser som tar hensyn til at regionsykehusene innenfor de samme diagnosegruppene behandler tyngre og mer kostnadskrevende pasienter enn de mindre sykehusene. Forskere har påvist at kostnadene ved å behandle en pasient som det gis samme betaling for, kan variere med opptil 30 prosent mellom sykehusene. Den betalingen sykehusene får gjennom ISF, må samsvare med de reelle kostnadene. Det gjelder også kostbar, medikamentell kreftbehandling, som norske pasienter i dag får begrenset tilgang til fordi sykehusavdelingene må dekke kostnaden innenfor sine budsjetter.
3. De statlige bevilgningene til regionsykehusene må økes
Regionsykehustilskuddet har ikke blitt prisjustert siden 1995. Det gir et etterslep på ca 300 millioner kroner som sykehusene ikke har fått dekket inn. Høyre foreslår i sitt alternative budsjett å øke dette tilskuddet med 90 millioner kroner; 55 millioner kroner mer enn resultatet av forliket mellom Ap og Regjeringen.
For inneværende år foreslår Høyre å øke regionsykehustilskuddet med 100 mill kr for å kompensere for de siste to års manglende prisjustering.
Til de øvrige sykehusene mener Høyre det må bevilges 150 millioner kroner ekstra for inneværende år, for å kompensere for at den faktiske aktivitetsveksten fra 1998 til 1999 ikke blir 0,75 pst som forutsatt i budsjettet for 1999, men 3 pst. Til sammen gir dette 250 millioner kroner i økte bevilgninger for inneværende år.
4. Helseministeren må komme til Stortinget med evaluering av ISF.
Høyre krever at helseministeren legger frem egen sak for Stortinget før påske og så snart som faglig tilrådelig. Stortinget må få ta finansieringen av sykehusene opp i hele sin bredde, for å sikre et system som fungerer etter hensikten og gir sykehusene betalt for økt pasientbehandling.
