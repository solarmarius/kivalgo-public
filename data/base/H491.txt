
Pressemelding 22. mai 1997
Høyres merknader til Langtidsprogrammet 1998-2001:
Behov for kursomlegging og en ny, borgerlig regjering
Komitéens medlemmer fra Høyre viser til at det etter en nær syv år sammenhengende regjeringsperiode for Arbeiderpartiet er behov for en kursomlegging i norsk politikk og en regjering som kan være en garantist for en slik ny kurs. Høyre går til valg på eget program og er beredt til å delta i forhandlinger med sikte på borgerlig regjeringsdannelse dersom valgresultatet gir grunnlag for det. Disse medlemmer mener at Høyre, KrF og Venstre utgjør et naturlig politisk tyngdepunkt på borgerlig side og at regjeringsdannelse bør skje på dette grunnlag.
Disse medlemmer vil peke på behovet for en politikk som setter borgeren i sentrum, som gir den enkelte større innflytelse over sin hverdag gjennom økt valgfrihet og større råderett over egen økonomi blant annet gjennom et redusert skatte- og avgiftsnivå og innføring av kontantstøtte til småbarnsfamiliene.
Disse medlemmer vil understreke at demokratiet er tjent med en politikk der makt, eiendom og ansvar i samfunnet er spredd på flest mulig hender. Det gir uavhengighet og trygghet, og styrker den enkelte borgers muligheter til å fremme sine rettigheter. Det stimulerer samtidig den enkelte til å ta ansvar for sine medmennesker.
Disse medlemmer viser til at næringslivet er tjent med en politikk for spredt eierskap, og mot monopoldannelser private eller offentlige, som hindrer mangfold i verdiskapningen. Det norske velferdssamfunnets langsiktige vekstkraft er avhengig av at statens eierinnflytelse begrenses, for å hindre at det legger en demper på utvikling av nye idéer og investeringer.
Disse medlemmer vil vise til at småbedriftene er hjørnesteiner i distrikts-Norges arbeidsliv. En aktiv distriktspolitikk må konsekvent stå for avbyråkratisering og lavere skattlegging for bedrifter og nyskapere, kombinert med økt satsing på kommunikasjoner og styrket på kompetanse i skolen.
Disse medlemmer vil fremheve at all verdens lover ikke kan erstatte et godt norm- og verdigrunnlag hos den enkelte. En ny regjering av Høyre og det reelle sentrum vil kunne legge sterkere vekt på å styrke dette grunnlaget ved å satse på familien, skolens innhold, et forsvar av kulturarven og ved satsing på det personlige ansvar. En ny borgerlig regjering vil føre en politikk fast forankret i de kristne grunnverdier.
Disse medlemmer vil peke på at et skifte av tyngdepunkt i et nytt Storting er innen rekkevidde dersom Sosialistisk Venstreparti, Arbeiderpartiet og Senterpartiet mister det flertall de i dag har. Det skaper muligheter for å gjennomføre en hel rekke saker som Høyre står sammen med Kristelig Folkeparti og Venstre om, men som i denne perioden blir stemt ned. Disse medlemmer vil peke på at et slikt politisk alternativ, med vekselvis støtte fra Fremskrittspartiet og Senterpartiet, og i enkelte saker også Arbeiderpartiet, må søke å skape grunnlag for et regjeringsskifte, der den nye regjering best mulig avspeiler det nye flertall. Høyre vil gå til valg på å skaffe velgernes tilslutning til et slikt regjeringsskifte.
