
Stortinget, 4. juni 1996
Pressemelding fra Kaci Kullmann Five
Bistandsmeldingen
Høyre mener det er helt nødvendig å stille strengere krav til utviklingseffekten av norsk bistand. Dette kravet mener vi å ha fått brukbart gjennomslag for i arbeidet med Bistandsmeldingen.
Bakgrunnen for Bistandsmeldingen er den omfattende utredningen fra Nord-Sør Kommisjonen som gjennomgikk erfaringene med norsk bistand. Høyre sto lenge alene om forslaget om en slik kommisjon. Vi mente norsk bistandsdebatt alt for lenge hadde vært en debatt om bistandsprosenten, om kroner og øre. Tiden var overmoden for å få svar på om norsk bistand faktisk fører til utvikling hos mottaker og om hva som er forutsetninger for å bidra til å skape utvikling.
Kommisjonens arbeide og oppfølgingen av dette bekrefter til fulle at det var riktig av Høyre å presse frem en slik debatt. Det faktum at dagens innstilling fra Utenrikskomiteen har knapt 1 side om bistandsnivå forteller at vi har lykkes i å skape en debatt om bistandens effektivitet.
Høyre har lenge hevdet at handel og ytre rammbetingelser, samt interne forhold og politikken i mottakerlandet er langt mer avgjørende for utviklingen i u-landene enn bistanden er. Dette slåes nå fast av såvel Regjeringen som Bistandskommisjonen. De omtaler bistand som et supplement til disse andre faktorene. Denne realismen mener Høyre det er viktig at vi har fått inn i norsk bistandsdebatt.
Høyre har videre fått godt gjennomslag for vektleggingen av handel som et utviklingsfremmende virkemiddel og for betydningen av at utviklingslandene baserer sin politikk på markedsøkonomi .
Høyre har bidratt meget aktivt i prosessen for å sikre økt satsing på utdanning, særlig grunnutdanning , og på helsetjenester. Vi mener erfaringene om at utdanning er nøkkelen til utvikling er overveldende. Høyre har også lagt vekt på å beholde fattigdomsorienteringen i norsk bistand.
Høyre tar i innstillingen opp forslag om at det ikke skal gis norsk stat-til-stat bistand i Mellom-Amerika og at det heller ikke etableres en regionalbevilgning for dette området. Vi følger med dette opp det konsentrasjonsprinsippet også de øvrige partier sier de er tilhengere av. Norge kan ikke bistå alle og må konsentrere sin innsats for å kunne yte best mulig og mest mulig effektiv hjelp.
Regjeringen har i sin melding varslet at den vurderer å etablere en kapitaltilskuddsordning for næringslivets innvesteringer i utviklingsland. Høyre er positiv til en slik ordning og vil ha en rask tilbakemelding til Stortinget for å få etablert den. Andre nordiske land har for lengst innført slike systemer. Vi mener norsk næringsliv må få konkurrere på like vilkår. Dessverre står Høyre fortsatt alene om en positiv holdning til en slik innvesteringsordning .
