
Pressemelding, Høyres Stortingsgruppe, 11. desember 1997
Børge Brende
Gledelig klimaavtale
Høyre synes det er gledelig at det nå er oppnådd en klimaavtale i Kyoto. For første gang er verdenssamfunnet blitt enig om en avtale som innebærer at alle må ta klima-endringene på alvor. Klimaavtalen vil etterhvert som den ratifiseres være et viktig ledd i arbeidet med å få bukt med de menneskeskapte klimaendringene på jorden.
Det er i tråd med Høyres syn når avtalen åpner for felles gjennomføring og handel med kvoter. Dette har vært viktig for å få til en mest mulig ambisiøs avtale. Felles gjennomføring og handel med kvoter innebærer at de prosjektene som har størst miljøeffekt gjennomføres først.
Avtalen innebærer at Norge må redusere utslippene av klimagasser med 5-6% i forhold til dagens nivå. Denne målsettingen kan oppnås blant annet gjennom økt satsing på enøktiltak, energiforskning og alternative energikilder. Ny teknologi åpner eksempelvis for store utslippsreduksjoner på norsk sokkel i fremtiden. Avtalen omfatter seks klimagasser og betyr at skogens opptak av CO2 tas med i klimaregnskapet. Dette er i tråd med Høyres forslag.
Klimaavtalen sikrer at de norske gasskraftverkene kan bygges i tråd med Stortingets vedtak. Felles gjennomføring og kjøp av utslippskvoter gjør det mulig for Norge å produsere forholdsvis ren energi til erstatning for mer forurensende, f. eks. kullbasert, energiproduksjon i Europa.
Åpningen for felles gjennomføring og handel med kvoter burde samtidig bidra til en rask ratifisering av avtalen. Høyre mener det er av vesentlig betydning at avtalen blir ratifisert av samtlige avtaleland og at arbeidet med gjennomføringen tar til. Klimaet på jorden har ikke godt av nye utsettelser.
