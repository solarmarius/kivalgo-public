
Oslo, den 23. februar 2000
Annelise Høegh, Høyres helsepolitiske talskvinne:
Skuffende nei til salg av reseptfrie legemidler utenom apotek  forbrukernes ønsker om lavere pris og bedre tilgjengelighet vant ikke frem
"Forbrukerne har grunn til å være skuffet flertallets nei til salg av reseptfrie legemidler utenom apotek. Særlig skuffende er det at Ap nå sier nei, etter at partiet tidligere har gått langt i å antyde at man ville åpne for salg av reseptfrie legemidler i dagligvarebutikkene", sier Annelise Høegh.
I sosialkomiteens innstillingen om ny apoteklov, som ble avgitt i dag, går bare Høyre og Frp inn for at reseptfrie legemidler skal kunne selges utenom apotek, f. eks. i dagligvarebutikker. De andre partiene varsler bare at man vil vurdere dette på nytt om tre år.
"Det er forbrukerne som taper på flertallets handlingslammelse," mener Annelise Høegh. "Salg av reseptfrie legemidler utenom apotek ville bedret forbrukernes tilgang til nødvendige legemidler, samtidig som økt konkurranse ville gitt lavere priser." Høyre har lagt vekt på at det må utarbeides retningslinjer for slikt salg som ivaretar forbrukernes behov for informasjon og veiledning, for å unngå feilbruk og misbruk.
Forslaget til ny apoteklov åpner for at andre enn farmasøyter skal kunne eie apotek. Høyre støtter dette, men går mot Regjeringens og flertallets forslag om at man skal kunne sette tak for etablering av apotek i tettsteder. For å sikre en fungerende konkurranse til forbrukernes beste, foreslår Høyre fri etablering av apotek så lenge de faglige krav som stilles til apoteket er oppfylt. Høyre går mot Regjeringen og flertallets forslag til todelt konsesjonsordning, hvor både eieren og den faglig ansvarlige farmasøyten i apoteket skal ha konsesjon. Høyre frykter at en slik ordning blir unødvendig byråkratisk, samtidig som den på en uheldig måte legger opp til at apotekets eier ikke behøver å engasjere seg i faglige spørsmål knyttet til driften av apoteket. Høyre foreslår en enklere ordning, hvor det kreves konsesjon for å eie apotek og det settes som krav at farmasøyt skal være faglig ansvarlig for driften av apoteket.
Høyre går mot flere forslag til byråkratisk overregulering i Regjeringens forslag. Høyre kan ikke støtte flertallets forslag om å forby apoteknavn som "Helseapoteket", "Sunnhetsapoteket" eller det de omtaler som "spektakulære navn". Høyre går også mot å gi departementet forskriftshjemmel til å innskrenke apotekenes adgang til å selge andre varer enn legemidler. Høyre har tillit til at apotekerne kan håndtere slikt salg på en forsvarlig måte innenfor de rammer loven allerede setter.
