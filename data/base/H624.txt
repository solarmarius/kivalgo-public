
Pressemelding fra Høyres Stortingsgruppe, 11. juni 1998
Jan Petersen
Regjeringen brøt forhandlingene med Høyre og Frp
«Regjeringspartiene viste ingen vilje til å foreta reelle innstramminger på statsbudsjettets utgiftsside i arbeidet med å oppnå en budsjettforståelse med Høyre og Fremskrittspartiet. Regjeringen insisterte på å øke elektrisitetsavgiften, noe som ville rammet alle husholdningene. Regjeringen var heller ikke innstilt på å gi forpliktende løfter om mer langsiktige strukturelle tiltak, som konkurranseutsetting, salg av statsaksjer og konkrete sparestimulerende tiltak.», uttaler Jan Petersen.
Høyre mener det er viktig at det snarest mulig gjennomføres innstramminger i finanspolitikken. I motsatt fall kan resultatet vise seg å bli ytterligere renteøkninger. En renteøkning vil ramme vilkårlig, og særlig hardt nyetablerte familier og bedrifter. Det er uforståelig at Regjeringen mener dette er bedre enn å gjennomføre en kontrollert innstramming på budsjettets utgiftsside.
Høyre kan heller ikke godta at innstramminger skjer ved å øke skatter og avgifter. Dette vil ramme folk flest, og næringslivet ved at konkurransevenen svekkes. I et lengre tidsperspektiv er det avgjørende at vi har opprettholdt et konkurransedyktig næringsliv.
