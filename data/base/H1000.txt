
6. desember 2000
Høyres Stortingsgruppe
Stortingsrepresentant Ansgar Gabrielsen (H):
Høyre vil ha flere folkeaksjer i Telenor
Høyre fremmer i dag forslag i Stortinget om at privatpersoner ved fremtidige nedsalg av statlige eierandeler i Telenor skal gis tilbud om rabaterte aksjer. Høyre mener det er viktig at privatkunder ved kommende reduksjoner i statens eierandel får tilgang til den samme informasjon som profesjonelle investorer. En av grunnene til den relativt beskjedne interessen fra privatkunder i forbindelse med børsnoteringen av Telenor synes å være at de ikke fikk informasjon om at utsalgsprisen ble redusert før tegningsfristen gikk ut. Flere hadde etter alt å dømme tegnet seg om den lavere aksjeprisen hadde blitt bekjentgjort tidligere.
Høyre mener det er riktig å legge til rette for et bredt folkelig eierskap i forbindelse med reduksjon av statens eierandeler i tidligere statsbedrifter. Det kan bidra til at aksjesparing blir en vanligere spareform, noe som vil øke kapitaltilgangen og investeringene i næringslivet, sier Høyres næringspolitiske talsmann Ansgar Gabrielsen. Ordninger med lojalitetsbonus til småsparere som sitter på aksjene i minst tre år, vil samtidig bidra til et mer langsiktig, privat eierskap. Høyre minner om at det er norske telefonkunder og skattebetalere som har finansiert utviklingen av Telenor i den perioden selskapet var en monopolbedrift. Høyre mener derfor det er rimelig at privatkunder også gis fortrinnsrett og rabatt når staten selger aksjene i selskapet.
Spredt eierskap og selveierdemokrati har samtidig en selvstendig verdi. Et utbredt eierskap øker folks økonomiske uavhengighet, gir medbestemmelse og større engasjement for næringslivets utfordringer og muligheter, sier Gabrielsen.
