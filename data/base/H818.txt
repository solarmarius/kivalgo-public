
Barents parlamentarikerkonferanse, Alta, 8. april. 1999
Stortingsrepresentant Ivar Kristiansen (H)
Barentssamarbeidet er i krise
- Barentssamarbeidet går så sakte at entusiasmen er i ferd med å slukne. Samarbeidet må snarest stimuleres hvis det ikke skal dø ut. Det sa stortingsrepresentant Ivar Kristiansen (H) på Barents parlamentarikerkonferansen i Alta i dag.
Overgangen til likegyldighet er farlig nær hvis entusiastene nå gir opp. De som har tatt initiativ og satset tid, krefter og penger må snart få noe igjen for innsatsen og se flere resultater
Kristiansen spurte også hvorfor Baltikumsamarbeidet lykkes så mye bedre, og etterlyste samme engasjement i Barentsregionen.
Det viktigste nå er at handel, industri og finansliv får stabile rammevilkår å leve under. I dag finnes det for eksempel ikke finans- og kredittsystemer som fungerer tilfredsstillende og hensiktsmessig.
I Barentsregionen forvaltes store fellesressurser; Europas største fiskeribestand, men også verdens største miljøtrussel, hvor ett enkelt uhell kan true hele Nordkalotten. Parlamentarikerne må ta disse spørsmålene opp med større alvor  og mindre tålmodighet.
Vi må komme oss over i neste fase av samarbeidet, rett og slett for å berge og videreutvikle Barentssamarbeidet. Lykkes vi ikke, overtar likegyldigheten. Det vil vi alle tape på.
Barentskonferansen samler drøyt hundre parlamentarikere fra alle de nordiske landene, Russland, urbefolkningene og andre til forhandlinger og debatt om samarbeidet i Barentsregionen.
