
Oslo, 8. juli 1999
Jan Petersen
---
Ja til krav og karakterer i ungdomsskolen
6 av 10 mener ungdomsskolen ville blitt mer spennende ved at elevene får større faglige utfordringer, viser en undersøkelse som MMI har utført for Høyre. Bare 4% mener at en fjerning av karakterene er veien å gå.
- Dette viser at folket vil ha en skole som stiller krav og som gir karakterer, slik Høyre vil. Folket er imot den skolen som stortingsflertallet vil tvinge på dem, sier Høyres leder, Jan Petersen.
- Når undersøkelser viser at halvparten av ungdomsskoleelevene kjeder seg på skolen, mens hver fjerde elev mener skolen er meningsløs, er det et bevis på at ungdomsskolen har blitt forsømt i en årrekke. Høyre har lenge vært pådriver for en faglig opprustning av ungdomsskolen med større utfordringer for elevene. Det er svært gledelig når det viser seg at dette kravet har stor oppslutning i folket, sier Jan Petersen.
- Høyre vil ha en ungdomsskole som tar høyde for at elevene er forskjellige. Derfor vil vi åpne for mer valgfrihet og spesialisering i ungdomsskolen, slik at elevene får mulighet til å utvikle seg på områder de har interesse, evner og anlegg for, sier Petersen.
- Å fjerne karakterene i ungdomsskolen - slik stortingsflertallet nå har åpnet for - vil være et skritt i feil retning. Karakter er motiverende og gir en nyttig tilbakemelding til elevene på hvor de står faglig. Dessuten mener Høyre det er viktig å stille krav til elevene. Elever som det ikke stilles krav til vil være uforberedt på hvilke forventninger de kommer til å møte senere i livet og dermed også stille langt svakere på fremtidens jobbmarked, avslutter Jan Petersen.
Undersøkelsen ble gjennomført 25.  27. mai 1999 pr. telefon til et landsrepresentativt utvalg på 929 personer. Følgende spørsmål ble stilt: Noen er bekymret for at elever i ungdomskolen kjeder seg. Hvilket av disse tiltakene ville du satse på for å gjøre ungdomskolen mer spennende?
Tiltak Prosent
Gi elevene større faglige utfordringer 59
Skaffe bedre lærere 22
Fjerne karakterene 4
Minske presset ved å stille mindre krav 5
Tvil/vet ikke 10
Ubesvart
Større faglige utfordringer samler klar størst oppslutning blant alle partiers velgere. Lavest ligger Fremskrittspartiets velgere med 49 %.
