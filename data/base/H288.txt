
Stortinget, 30. mai 1996
Pressemelding fra Eva R. Finstad, miljøvernpolitisk talskvinne for Høyre
Høyre avviser lov om statlig naturoppsyn
«Regjeringens forslag avdekker et organisatorisk problem som ikke løses ved lovforslag. Det er behov for samordning av naturoppsynet, men jeg kan ikke se at det er behov for en ny lov for å oppnå dette», sier Høyres miljøvernpolitiske talskvinne Eva R. Finstad.
Høyre mener det først og fremst bør utarbeides et god oversikt over eksisterende oppsynsordninger og foretas en vurdering av hvorledes dagens oppsyn kan engasjeres for å løse aktuelle arbeidsoppgaver.
Ansvarsforholdet mellom justismyndighetene og andre instanser er ikke klarlagt. Heller ikke er det klarlagt forholdet til de lokale oppsynsordninger og forholdet mellom oppsyn og forvaltning. Det legges heller ikke frem noen modell for hvordan et statlig naturoppsyn skal fungere.
Høyre frykter at ressurser vil bli overført til en avdeling i Direktoratet for Naturforvaltning i Trondheim uten at det lokale naturoppsynet vil bli styrket.
