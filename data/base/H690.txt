
Oslo, den 21. oktober 1998
Kristin Krohn Devold (H), leder av Justiskomiteen
Regjeringen følger opp Høyres forslag om bekjempelse av narkotika i fengslene
«Jeg synes at Regjeringens tiltaksplan for bekjempelse av narkotika i fengslene er positiv. Her er det mange gode tiltak som er i samsvar med de forslag som Høyre fremmet i Stortinget i vår», sier Kristin Krohn Devold i en kommentar.
Situasjonen i norske fengsler er svært alvorlig, fengselsmyndighetene selv har gjort beregninger som går ut på at om lag 40-60 % av de innsatte bruker narkotika en eller flere ganger under soning. Det er endog mange som prøver narkotika for første gang mens de er i fengsel. Regjeringens tiltaksplan inneholder blant annet forslag om:
* Det kan kreves visitasjon av besøkende for besøk.
* Økt bruk av narkotikahunder.
* Økt mulighet til å ta urinprøve, utåndingsprøve eller andre undersøkelser.
Dette er gode tiltak i samsvar med tidligere forslag fra Høyre, og som fengselsmyndighetene selv har ønsket seg.
