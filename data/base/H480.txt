
Pressemelding 21. februar 1997
Fra Høyres finanspolitiske talsmann Per-Kristian Foss
Ingen skatt på ansattes hjemme-PC
Trekk tøyset tilbake
Høyre tar skarp avstand fra Skattedirektoratets krav om fordelsbeskatning ved bruk av arbeidsgivers PC. Regjeringen bør umiddelbart trekke tøyset tilbake. Høyre fremmer derfor et dokument 8-forslag som pålegger Regjeringen å oppheve Skattedirektoratets forskrifter om fordelsbeskatning av privat bruk av arbeidsgivers PC samt å utforme nye regler som sikrer at slik bruk ikke fordelsbeskattes så lenge arbeidsgiver eier datautstyret.
Regjeringen må klargjøre
Forslaget innebærer og at Regjeringen i revidert nasjonalbudsjett må legge frem en prinsipiell drøftelse av fordelsbeskatning av ikke-økonomiske goder arbeidsgiver stiller til disposisjon for sine ansatte. Dersom denne typen skatteskjerpelse er en del av Regjeringens politikk så må kortene på bordet.
