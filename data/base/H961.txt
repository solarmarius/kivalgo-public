
Pressefrokost, Høyres Hus
Tirsdag 31. august, klokken 0830
Jan Petersen
Presseutdrag
- Sett krav til konkurranseutsettingen
Høyres leder Jan Petersen lanserer Høyres krav for en vellykket bruk av konkurranse i produksjonen av kommunale tjenester:
- Høyre tar debatten om konkurranseutsetting ett skritt videre: Vi starter debatten om hvordan vi kan sikre kvaliteten på tjenestene når konkurransen innføres, sier Petersen.
Høyre har lært av de erfaringene vi har gjort oss så langt. Hvis konkurranseutsetting mislykkes skyldes det som oftest at prosessen ikke har vært gjennomført på riktig måte.
- Derfor har Høyre utarbeidet en håndbok i konkurranseutsetting, "Bedre tjenester til en lavere pris," som gir oppskriften for hvordan Høyres politikere bør gå frem. Høyres politikere vil utover høsten følge opp arbeidet med å sette klare krav til hvordan konkurranseutsettingen skal foregå.
- Motstanderne av konkurranseutsetting, med Norsk Kommuneforbund og Ap som haleheng, prøver stadig å stoppe fornyelsen av kommunene. Høyre utfordrer Kommuneforbundet og Ap til å komme opp av skyttergravene og bli med i en konstruktiv debatt om hvordan vi kan sikre kvaliteten på kommunenes velferdstilbud i fremtiden.
- Mange etterlyser saker som angår lokalsamfunnene. Mange etterlyser også klarere skillelinjer og alternativer i politikken. Konkurranseutsetting er en sak som angår kommunene og hvor det er klare skiller partiene i mellom.
Jan Petersen understreker at evne og vilje til omstilling er nødvendig for at kommunene skal kunne frigjøre midler for en satsing på skolen i årene som kommer.
