
PRESSEKONFERANSE 21. AUGUST 1995
av Per-Kristian Foss, Høyres parlamentariske nestleder
STRATEGI FOR LAVERE LEDIGHET
Vår del av verden er inne i en økonomisk oppgangsfase. Veksten gir Norge økte inntekter og vi får større muligheter til å løse viktige samfunnsoppgaver. Det er bekymringsfullt at utviklingen ikke faller sammen med en sterk nedgang i arbeidsledigheten. Enda verre er det at den ledigheten som medfører de største sosiale problemene, langtidsledigheten, faktisk fortsetter å stige. Antallet langtidsledige har steget med 5% det siste året. Utviklingen peker i retning av at vi nå står i fare for å få en høyere strukturell ledighet i Norge, den type ledighet våre europeiske naboland sliter for å redusere.
Etter Høyres syn er store deler av Regjeringens økonomiske politikk galt innrettet. For mye av kampen mot ledigheten er konsentrert om passive arbeidsmarkedstiltak. I krysningspunktet mellom fagbevegelsen, Arbeiderpartiet og Regjeringen har arbeidsmarkedstiltakene blitt en slags vernet budsjettpost. Regjeringen har begrunnet den særnorske milliardsatsingen på arbeidsmarkedstiltak med at Norge ville stå bedre rustet ved en konjunkturoppgang. De siste fire siste årene er det i statsbudsjettet blitt satset nærmere 40 milliarder kroner (ca.37,8 løpende kroner) på arbeidsmarkedsetaten og arbeidsmarkedstiltakene. Tiltakene har imidlertid ikke vært målrettet nok og kompetanseoppbyggingen har vært for generell og tilfeldig. Enkelte kan ha blitt hjulpet tilbake i arbeid, men man kan ikke hevde at nivået på ledigheten er blitt redusert gjennom tiltakene. Høyre har stått for en annen linje enn Regjeringen. Vi har ønsket en sterkere satsing på kompetanseheving gjennom utdanningsinstitusjonene og mindre satsing på de generelle arbeidsmarkedstiltakene.
Regjeringens økonomiske politikk gir få positive impulser til fastlandsøkonomien. På 1990-tallet har den samlede sysselsettingen vokst med 36 000. Men offentlig sektor har tatt mer enn hele veksten. Her har veksten vært på 59 000. Det har altså vært en sterk forskyvning i sysselsettingen de siste fem årene i de privat sektors disfavør. På 1990-tallet har resultatet av Regjeringens politikk vært en fullstendig tørke i private investeringer i Fastlands-Norge. Selv om investeringene nå vokser vil de i følge Statistisk Sentralbyrås beregninger også neste år ligge under gjennomsnittet for 80-tallet. Investeringsveksten skyldes for en stor del de store offentlige investeringene som f.eks. Gardermo-utbyggingen. Høyre vil bedre rammevilkårene næringslivet, særlig for de små og mellomstore bedriftene, skape grunnlag for større avkastning på investeringene. Resultatet er en langsiktig politikk for økt sysselsetting i privat virksomhet.
Etter Høyres syn er regjeringens arbeidsmarkedspolitikk er galt innrettet.
I forbindelse med finansministerenes møte i OECD uttalte Sigbjørn Johnsen 24.mai i Dagens Næringsliv: «Vi har ingen klare beviser for at vi har klart å snu utviklingen der den strukturelle arbeidsledigheten stiger fra en konjunktursyklus til den neste». Videre sa han: «Dette er en gylden anledning til å vise at OECD kan gi anbefalinger som kan gjennomføres i det enkelte land». OECD har da også gitt råd gjennom sin «jobs study». Problemet for de ledige i Norge er at den norske Regjeringens politikk på de fleste områdene trekker i en annen retning enn de faglige råd OECD gir.
OECD anbefaler større fleksibilitet i arbeidstiden, både på kort sikt og over livsløpet. I Norge har Stortingsflertallet vedtatt endringer i arbeidsmiljøloven som ytterligere regulerer bruken av overtid i bedriftene. Mens OECD anbefaler tiltak som skal stimulere til nyskapning og entreprenørskap, fremmer den norske Regjeringen forslag om en delingsmodell som er et angrep på aktivt eierskap i norske bedrifter. Regjeringen tilbyr dårlige rammevilkår for de som satser for å skape arbeidsplasser for seg selv og andre. Mens det faktisk er behov for deregulering og forenkling fremmet Regjeringen forslag til en ny aksjelov for Stortinget som overhodet ikke var tilpasset behovene til de små og mellomstore bedriftene.
En effektiv arbeidsformidling er en viktig del av en fornuftig arbeidsmarkedspolitikk. I Norge har vi en fornuftig organisering der arbeidsformidlingen og administrerer arbeidsledighetstrygden. Arbeidsformidling er likevel en type tjenesteyting som vil bli bedre med konkurranse. Regjeringen er også her en hindring mot et mer fleksibelt arbeidsmarked fordi de setter den sosialdemokratiske målsetting om offentlig kontroll, høyere enn en mer effektiv arbeidsformidling for de ledige.
I Regjeringens passivitet og uvilje mot å se på nye løsninger ligger det en sterk prioritering av interessene til de som er sysselsatt i forhold ikke til de ledige, stikk motsatt av hva Regjeringens politiske retorikk gir inntrykk av.
Høyres politikk vil i sum gi større muligheter til å redusere ledigheten. Hovedpunktene i vår alternative strategi for lavere ledighet kan oppsummeres slik:
Høyre fører en skatte og avgiftspolitikk som kan utløse et stort sysselsettingspotensial i de små og mellomstore bedrifter. Vi vil gjøre etableringer enklere og billigere, vi vil fjerne de byråkratiske hindringene og bedre vilkårene for de som skaper arbeidsplasser for seg selv å andre, blant annet gjennom å bedre delingsmodellen, redusere gebyrer og forenkle regelverket.
Høyre vil investere i utdanning og målrettet kompetansehevning fremfor oppbevaringen i generelle arbeidsmarkedstiltak.
Høyre vil åpne for privat arbeidsformidling. Dette vil totalt øke ressursinnsatsen til arbeidsformidling og gi flere formidlede arbeidsplasser. Konkurransen mellom offentlig og privat tjenesteyting vil skjerpe servicen til den offentlige arbeidsformidlingen. Åpning for privat arbeidsformidling vil gi det offentlige anledning til å bruke incitamenter som for eksempel provisjon ved formidling av arbeid til spesielle grupper som langtidsledige eller ungdom som står i fare for å falle utenfor arbeidsmarkedet. OECD viser til Australia som et foregangsland på dette området.
Høyre vil forbedre arbeidsmiljøloven slik at den ikke legger hindringer i veien for økt sysselsetting. Forbudet mot midlertidige ansettelser og de seneste innstramningene i frivillig overtid må fjernes. Høyre vil legge større vekt på de arbeidslediges interesser.
Høyre vil åpne for utleie av arbeidskraft. Erfaringene viser at vikarer ofte går over i faste stillinger. Regjeringens politikk regulerer vikarbyråenes virksomhet til enkelte yrkesgrupper. Denne reguleringen er unødvendig og uheldig med hensyn til sysselsettingen.
Høyre åpner for et nytt arbeidsmarked innen privat tjenesteyting. Vi ber om en utredning av fritak for arbeidsgiveravgift og moms for tjenester utført i og på hjemmet, og at det gis et visst inntektsfradrag ved kjøp av slikt arbeid. Konsekvensen er at Høyre åpner for nye arbeidsplasser i hjemmene med fulle sosiale rettigheter.
I sum gir vår arbeidsmarkedspolitikk vekst i sysselsettingen i de deler av økonomien der veksten må komme for å være bærekraftig over tid. Vi legger grunnlag for økt sysselsetting i et nytt arbeidsmarked innenfor tjenesteyting i hjemmene, og vi vil skape et mer fleksibelt arbeidsmarked som klarer å omsette den økonomiske fremgangen i arbeidsplasser for de ledige. Dette er den typen politikk som i dagens konjunktursituasjon kan redusere ledigheten ved utnytte den økonomiske veksten til å få folk i arbeid. Regjeringens politikk trekker i motsatt retning, mot et stivere, lite fleksibelt arbeidsmarked som reagerer langsomt på oppgangskonjunkturen. Resultatet av Regjeringens politikk er i dag er at ledigheten er høyere enn den hadde vært uten regjeringens politiske grep.
