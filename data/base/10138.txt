
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
Norges Kommunistiske Parti
ARBEIDSPROGRAM
Vedtak på X landsmøte 17.-19. mars 1961.

VEDTAKENE
PÅ 
NORGES KOMMUNISTISKE PARTIS 
LANDSMØTE

Oslo, 17.-19. mars 1961






Arbeidsprogram for Norges Kommunistiske Parti

FREDEN ER I DAG DET VIKTIGSTE AV ALT !

Vitenskapens og teknikkens utvikling muliggjør veldige materielle og kulturelle framskritt for hele menneskeheten. Satt inn i fredens og framskrittets tjeneste kan vitenskapen og teknikken fri folkene i alle land fra frykt og nød. Men vitenskapen og teknikken kan også brukes til tilintetgjørelse og utslettelse av menneskeheten. Valget står i dag mellom fredelig sameksistens mellom statene eller uoverskuelige ødeleggelser.

I atomalderen er det en livsbetingelse for folkene i alle land å hindre en ny verdenskrig.

Krig er ingen uunngåelig naturkatastrofe, ikke noe som er nedlagt i den menneskelige natur. Krigen har i dag sin rot i det kapitalistiske system, i jakten etter utbytningsområder og stadig større profitt.

Men i dag er fredens krefter de sterkeste i verden. Den sosialistiske verden, kolonifolkene som bryter undertrykkelsens lenker og folkemillionene som i alle land kjemper for freden - utgjør tilsammen en uovervinnelig kraft. Ved felles innsats kan de hindre en ny verdensbrann. Nå kan menneskehetens gamle drøm om en verden uten krig og militarisme bli til virkelighet.

Norges Kommunistiske Parti ser det som en hovedoppgave å kjempe for at Norge gir sitt bidrag til å fremme avspenning i verden og til å trygge freden for vårt folk og for alle folk!

Norsk fredspolitikk må ha sin rot i våre nasjonale tradisjoner, vår egen selvstendighetskamp og frigjøringskampen mot den tyske nazisme. Det norske folks historie viser at det er et fredselskende folk, som aldri i moderne tid har deltatt i aggresjon mot noe annet folk.

NATO-politikken er et brudd, ikke bare med tradisjonell norsk nøytralitet, men med hele denne vår nasjonale tradisjon. Den har ført oss opp i forpliktende solidaritet med kolonimaktene, med fascistiske regimer og med storkapitalens interesser i verdenspolitikken. Den har ført oss opp i våpenbrorskap med dem som overfalt Norge i 1940 og i motsetningsforhold til de folk som i dag kjemper fredens, frihetens og den nasjonale selvstendighets sak. Gjennom NATO er Norge blitt underordnet den amerikanske imperialisme.

Norge er i dag - etter over 25 års arbeiderpartistyre - fortsatt et kapitalistisk land. Gjennom den militære og økonomiske blokkpolitikken er Norges økonomiske liv sterkt knyttet til og underordnet internasjonale truster og monopoler. I Norge, som i de andre kapitalistiske land, er det storkapitalen som rår. Dens sammenslutninger, de store banker og finansinstitutter, rederier og industrikonserner, behersker landets økonomiske liv og har det virkelige herredømme. Deres makt er økt betydelig i årene etter frigjøringen.

Det arbeidende norske folk har gjennom sin kamp - i pakt med tradisjonene fra 1814 - vunnet verdifulle demokratiske rettigheter og økonomiske, sosiale og kulturelle framskritt. Storkapitalens økende makt er en stadig trusel mot disse framskritt og mot folkestyret i vårt land. Får utviklingen fortsette som nå, kan det koste oss vår fred og selvstendighet.

Stadig nye lag av vårt folk kommer i sterk motsetning til storkapitalens profittinteresser og dens Libertas-politikk. Hele det arbeidende folk - arbeidere og funksjonærer, bønder, fiskere og sjøfolk, håndverkere og små næringsdrivende, åndsarbeidere, husmødre og ungdommen - har helt andre interesser enn storkapitalen.

Den politikk, som er ført av Regjeringen og Stortingets flertall, har imidlertid gitt storkapitalen stadig friere hender. Pengemakten er blitt sterkere. Denne utviklingen må stanses!

Ikke pengemakten, storkapitalen, men folket skal rå her i landet.

Først i et sosialistisk samfunn kan folket få det fulle herredømme. Men betydelige demokratiske framskritt kan kjempes igjennom mens kapitalismen ennå består som system. Derfor er den viktigste oppgaven i norsk samfunnspolitikk i dag å skape en bred front av folkets flertall for å begrense storkapitalens makt, bryte ned dens herredømme i det økonomiske og politiske liv, fornye og utvide folkestyret på alle samfunnslivets områder, trygge og bedre folkets levevilkår materielt og kulturelt.

Først når Storting og Regjering - under aktiv medvirkning av det arbeidende norske folk og dets organisasjoner - gjennomfører en slik politikk, vil vi ha et levende folkestyre og en virkelig arbeiderregjering. Først da kan det tales om trygghet.

Norges Kommunistiske Parti ser det som en hovedoppgave i vår tid å arbeide for en slik vending i landets politikk.

Norges Kommunistiske Parti kaller på alle gode krefter i vårt folk til aktiv innsats for en slik ny politikk, for vern om Norges nasjonale selvstendighet, for avspenning og fred.

Ut fra dette syn vil Norges Kommunistiske Parti gå inn for gjennomføringen av følgende arbeidsprogram:

1. ET NØYTRALT NORGE

Vårt lands fred og uavhengighet trygges ved at Norges nøytralitet gjenopprettes og garanteres av stormaktene.

Norge må ut av NATO !

Ingen fremmede våpen eller soldater på norsk område. Norge må hindre at norsk land-, sjø- eller luftterritorium nyttes av andre lands styrker.

Atomvåpen må aldri bli plasert på norsk område !

Nedskjæring av militærutgiftene og forkortelse av den militære tjenestetid.

Vårt mål er fullstendig avskaffelse av alt militærvesen. Inntil det kan skje, opprettes et nøytralitetsvern som svarer til vårt folks naturlige forutsetninger.

Norges Kommunistiske Parti vil videre arbeide for: 
Et atomfritt Norden, garantert av stormaktene.
Oppløsning av alle militærblokker.
Nedleggelse av alle militære baser på fremmed jord.
Forbud mot produksjon av alle kjernefysiske våpen og ødeleggelse av alle slike våpenlagre.
Støtte til kolonifolkenes frigjøringskamp.
Anerkjennelse av Den tyske demokratiske republikk.
De Forente Nasjoner må bli et organ for fredelig samarbeid mellom alle land og folk og ikke tjene som redskap for noen maktblokk.
Nedrustning og avrustning under full internasjonal kontroll

2. TRYGGING AV DEN NASJONALE SELVSTENDIGHET

Den norske Grunnloven slår fast at Norge skal være fritt og selvstendig.

Fremmede makter søker å bryte ned vår selvstendighet, og reaksjonære kretser i vårt land er, nå som før, villige hjelpere for dem.

Det er av grunnleggende betydning for vårt folks frihet og selvbestemmelsesrett:
- at norsk utenrikspolitikk ikke binder landet til militære, økonomiske - eller handelspolitiske blokker, der andre land kan presse oss inn på en linje i strid med vår oppfatning og våre interesser.
- at vi ikke godtar en overføring av våre rettigheter som selvstendig stat til "overnasjonale organer".
- at vi styrker og utvikler det lovverk som skal gi landets myndigheter full 	kontroll med den utenlandske kapital og dens hjelpere her i landet.


3. FORSVAR OG UTVIDELSE AV DET POLITISKE DEMOKRATI

Det norske folk må forsvare de demokratiske rettigheter det har erobret gjennom flere generasjoners kamp.

Valgordningen endres slik at partiene får full forholdsmessig representasjon i Stortinget. Adgang til oppløsning av Stortinget og utskriving av nye valg når folket forlanger det. Retten til folkeavstemning grunnlovfestes.

Det kommunale selvstyre vernes og utbygges. De økonomisk svake kommuner hjelpes i større utstrekning enn nå. Fylkeskommunene omlegges etter demokratiske prinsipper. Direkte valg til fylkestinget etter forholdstallsprinsippet.

Den offentlige forvaltning demokratiseres. Rettssikkerhet,presse- og talefrihet trygges. Unntakslovene og overvåkningspolitiet avskaffes.

Fascistiske organisasjoner, krigspropaganda, antisemitisme og racediskriminering forbys ved lov.


4. STORKAPITALENS MAKT MÅ BRYTES

For å begrense og bryte det økonomiske fåmannsvelde som utøves av storkapitalen ser Norges Kommunistiske Parti det som sin oppgave å kjempe for en omlegging av det økonomiske liv i det arbeidende folks interesser.

Storbankene, de større forsikringsselskapene og nøkkelbedriftene nasjonaliseres.

Arbeidernes og funksjonærenes innflytelse og kontroll i de private og offentlige bedrifterlovfestes. De offentlige eide bedrifter må gå foran i denne utviklingen. Faglige tillitsmannsutvalg på arbeidsplassene gis medbestemmelsesrett i spørsmål vedrørende ansettelse, oppsigelse, produksjon og sysselsetting, alminnelige arbeidsvilkår, bedriftens regnskaper og disposisjoner.

Streikeretten og retten til sympatistreik sikres. Ingen lønnsnemndsordninger.

Retten til arbeid og til fritt å velge yrke, sikres ved lov. Loven om forbud mot oppsigelser gjeninnføres - full beskyttelse mot arbeidsledighet.

Prisloven utvides og gjøres effektiv. Alle pris- og produksjonsavtaler mellom storbedriftene - i strid med folkets interesser - avskaffes.

Det innføres reguleringslover og demokratiske organer for å sikre samfunnsmessig herredømme over storkapitalens investeringer, kjøp i utlandet og andre disposisjoner.
Gjeninnføring av utbyttebegrensningen.


5. BEDRING AV LØNNSTAKERNES ARBEIDSVILKÅR OG LEVESTANDARD

Produksjonsøkingen skal komme de arbeidende til gode. Heving av reallønnen i samsvar med den økte produksjon ved beskjæring av profitten. Full kompensasjon for enhver prisstigning.

Lovfestet 40 timers uke med full lønnskompensasjon. Kortere arbeidstid for tyngre arbeid, arbeid under jorda og i helsefarlige bedrifter.

4 ukers ferie, og heving av feriegodtgjørelsen.Ungdom og lærlinger sikres forsvarlig lønn.

Likestilling mellom mann og kvinne gjennomføres på arbeidsplassene ved lik lønn for likt arbeid og med samme adgang til ethvert arbeid. Kvinnens rett til arbeid lettes gjennom utbygging av barnevernsinstitusjoner.


6. DE SMÅ BRUK VERNES OG UTVIKLES

Jordbrukspolitikken må først og fremst ta sikte på å verne de små brukere, hvis eksistens i dag er truet. Den må sikre dem vederlag for deres arbeidsinnsats. De små bruk, som ofte er støttebruk, utgjør hovedtyngden av jordbrukene i landet og må bli til en trygg heim. Statens støtte til jordbruket må gå til de små og middelstore brukere og ikke avgrenses til såkalte "familiebruk" og større bruk.

For å trygge de små bruk, gis særlig støtte til samvirkeforetak for utnyttelse av moderne maskiner og i produksjon, foredling og omsetning av jordbrukets produkter. De små brukere må få avgjørende innflytelse i alle former for samvirkeforetak.

Forsøksvirksomhet til støtte for jordbrukerne og opplæringen av de unge jordbrukere må bli bedre og mere omfattende.

De mindre jordbruk sikres høvelig og billig tilskottjord og skog i den utstrekning det er mulig. Jordloven må revideres slik at den tjener dette formål.

Omsetning av jord og skogeiendommer underlegges kommunal godkjenning og taksering.

Større skogeiendommer i selskapers og utenbygds privateie i form av bygdealmeninger eller andre former for samvirke. Småbrukerne sikres retten til brukstrevirke og til beite.

Skogsarbeiderne sikres en skikkelig årsinntekt.

Rett til jakt og fiske i utmark for alle. Jakt og fiskekort utstedes under offentlig kontroll. Grunneiernes privilegier, som stenger for denne demokratiske rettigheten, fjernes ved lov.

Seter- og skogbilveier åpnes for trafikk med lettere motorkjøretøyer, unntak i spesielle, offentlig fredede friluftsområder.


7. FISKERNES EKSISTENS TRYGGES

Norges Kommunistiske Parti vil ivareta fiskernes interesser ved å forsvare de aktive fiskeres eksistensgrunnlag og går inn for å høyne fiskerbefolkningens levestandard ved å legge forholdene til rette for en velstandsutvikling i fiskeristrøkene.

Fjord og hjemmefiskernes interesser vernes ved utvidet fredning og forbud mot fiske med not av store havgående båter i lukkede fjorder og gyteplasser.

Kystfiskernes interesser sikres ved at de forbeholdes enerett til fiske innenfor 6-milsgrensa og at ingen form for tråling tillates innenfor denne grense.

Havfisket og fisket i fjerne farvann utbygges med staten, kommunene og de aktive fiskere som interessenter.

12-mils fiskerigrense må snarest settes i verk og vaktholdet effektiviseres.

Utvidet støtte til anskaffelse av båter og redskaper. Fiskarsamvirke for fangst og omsetning sikres fordelaktige finansierings- og driftslån. Subsidiering av agnforsyningen.
Minstelottordningen utbygges og bedres så den gir alle aktive fiskere økonomisk trygghet.

Skader og tap ved feilslått fiske, uvær og andre naturkatastrofer, hensynsløshet fra tråleres side osv., erstattes gjennom en statlig garantiordning.

Det private monopol på eksport av fiskeprodukter avskaffes og overtas av staten og fiskernes organisasjoner.

Omlegging av trygdesystemet for fiskerne så de likestilles med andre trygdede.

Alle fiskere skal nyte godt av de særlige skatteregler som gjelder for fiskere i fjerne farvann.


8. FULL SYSSELSETTING OG VIDERE
UTBYGGING AV LANDET

En rask økonomisk utvikling av landet må fremmes etter linjer som først og fremst sikrer full sysselsetting, stadig bedre levestandard og trygge forhold for folket. Ikke hensynet til økt profitt for storkapitalen, men hensynet til folkets interesser må være rettesnoren. Særlig vekt må legges på den økonomiske utbyggingen i de svakest utviklede landsdeler.

Staten må ha den hele og fulle kontroll med landets økonomiske utbygging.

Det utarbeides en samlet økonomisk plan for hele landet med tilsvarende lokale utbyggingsprogrammer.

Fylkeskommunene og kommunene skal medvirke aktivt i utarbeidelsen og gjennomføringen av den økonomiske utbyggingsplanen.

Full utnyttelse av Norges naturlige ressurser, framfor alt utbygging av elektrisk kraft.

Nyreising av industrielle bedrifter i industrifattige strøk for utnyttelse av disse distrikters naturlige ressurser. Det må ikke legges ensidig vekt på investeringer i skipsfart og storindustrielle anlegg, som gir få arbeidsplasser, men også tas sikte på reising av mindre bedrifter spredt rundt om i landet.

Norske skipsverft utbygges så de kan overta mere av skipsbyggingen. Det reises en omfattende norsk industri for verktøy, landbruksmaskiner, biler, traktorer og elektrisk utstyr, eventuelt i samarbeid med de andre nordiske land.

Større investeringer til utbygging av veinettet, havner, jernbaner og andre grener av samferdselssektoren, særlig i Nord-Norge.

Boligbyggingen må bringes opp i minst 35 000 nye boliger om året. Totalfinansieringen gjennom Husbanken og Bustadbanken opprettholdes. Lånevilkår, stønadslån og renterabattordninger må være slik at boligbankenes sosiale karakter gjenreises. Rett for alle til en tidsmessig bolig for en rimelig betaling.

This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
