
Pressekonferanse, 28. august 1997
Per-Kristian Foss
Strategi for privat norsk eierskap
Den økende statlige makten i samfunnet er en stor utfordring som ikke løses ved et politisk grep alene. Å styre utviklingen i en retning der privat norsk kapital gjenreises som eiermakt i norsk næringsliv er et forsvar av balansen i blandingsøkonomien. Høyre staker ut en helhetlig kurs som vektlegger bedre rammebetingelser for privat eierskap, privat kapitaldannelse og næringsdrift. Samtidig vektlegger vi større uavhengighet for de organer som skal ivareta viktige forvaltningsoppgaver. En regjering utgått av et borgerlig flertall på Stortinget må derfor gjøre følgende:
Et uavhengig konkurransetilsyn
Konkurransetilsynet må sikres handlekraft og en mer selvstendig stilling. Ansvaret for all konkurranseovervåking skal samles i tilsynet. Regjeringens adgang til politisk overprøving av tilsynet skal fjernes.
Reduksjon av statens eierskap i norsk næringsliv
1. Statens bankaksjer må selges så snart som mulig og på en måte som sikrer spredt norsk eierskap. Høyre ønsker et omfattende salg av statlige aksjer og andre eierinteresser også i andre statseide virksomheter.
2. Telenor bør privatiseres.
3. Statoil bør delprivatiseres. Selskapet ønsker ekspansjon, også ut over sine kjerneoppgaver. Alle kapitalutvidelser bør skje i det private markedet.
4. Folketrygdfondets makt må begrenses og fondets midler bør forvaltes som indeksfond på Oslo Børs. Folketrygdfondet bør ta lærdom av Statens Petroleumsfond som legger opp til en slik strategi på sine internasjonale aksjeinvesteringer.
Styrking av folkekapitalismen
1. Arbeidet med en omfattende folketrygdreform der den enkelte skal sikres individuell eiendomsrett til fondsbaserte tilleggspensjoner må iverksettes. Høyres mål er at du skal selv kunne velge hvem som skal forvalte midlene og hvordan de skal forvaltes. Slik vil vi bygge opp store private norske pensjonsfond som kan overta statens eierrolle.
2. Høyre vil avvikle formuesskatten i løpet av kommende periode fordi denne skatten reduserer omfanget av lønnsomme investeringer i norsk næringsliv. Vi avviser enhver tilstramning som rammer kapitaloppbygging i norske bedrifter.
3. Høyre vil legge forholdene bedre til rette for å eie egen arbeidsplass ved å utvide og styrke den skattestimulerende ordningen som gjelder kjøp av aksjer i den bedrift hvor man er ansatt. Alle ansatte skal gis samme muligheter til slikt aksjeerverv.
4. Høyre vil utvide ordningen med aksjesparing med skattefradrag (AMS).
5. Høyre vil ytterligere forbedre delingsmodellen med sikte på å fjerne diskrimineringen av aktive norske eiere.
Styrking av det private institusjonelle eierskapet
1. Høyre ønsker en omlegging av forskriftene, slik at forsikringsselskapene gis større reell mulighet til å plassere midler i eierandeler, bl. a. aksjer. En slik endring bør innebære utvidet adgang til å bygge opp tilleggsreserver som tilsvarer større kurssvingninger i porteføljen, og utvidede rammer for aksjeinnehav.
2. Høyre ønsker en utvidelse av bankenes adgang til å eie aksjer.
3. Høyre ønsker å heve 15%-grensen for forsikringsselskapenes eierskap i enkeltselskaper for å bedre kapitaltilgangen til de mellomstore bedriftene.
4. Høyre ønsker å liberalisere mulighetene for krysseierskap mellom finansinstitusjonene.
