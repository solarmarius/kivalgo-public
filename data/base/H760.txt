
Oslo, den 29. oktober 1998
Kristin Krohn Devold (h), Leder av Justiskomiteen
Høyre styrker politi og rettsvesen i budsjettet for 1999
Det er fortsatt en skremmende økning av flere typer kriminalitet i Norge, blant annet vold, narkotika og sedelighetskriminalitet. Høyre vil derfor styrke politiets frie driftsmidler med 160 mill. i alternativt budsjett for 1999.
«Den beste kriminalpolitikken fører vi gjennom satsning på et varmt samfunn ved familie- og skolepolitikken, men vi må samtidig sikre nødvendig respekt for lov og orden ved at forbrytelser blir møtt med en rask og kontant reaksjon», sier Kristin Krohn Devold i en kommentar.
Høyre vil også øke bevilgningene til rettsvesenet med 20 mill. for å fjerne flaskehalser, og Høyre vil styrke det forebyggende arbeidet og ettervernet gjennom økte bevilgninger til Ungdom mot Vold, Kirkens bymisjon og friomsorgen.
For å sikre samme opptak ved politihøgskolen som i 1998 vil Høyre styrke bevilgningen med 11 mill. Høyre vil også skille ut Oslo politikammer som en egen post for å indentifisere og kompensere hovedstadsoppgavene som sikkerheten til Kongehus, Storting, Regjering, ambassader og internasjonale gjester.
