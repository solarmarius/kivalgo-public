
Åpent møte i regi av Borre Høyre, tirsdag den 17. mars
Jan Petersen
IT-satsingen må komme nå
Nesten daglig blir vi minnet om det akutte behovet for IT-eksperter. I sin næringsrettede IT-plan lover næringsminister Lars Sponheim å «vurdere» å opprette 500 nye studieplasser. Det holder ikke. Selv etter at Sponheim har vurdert seg ferdig, vil det ta 4-5 år før disse studentene er klare for arbeidsmarkedet. I mellomtiden vil behovet øke ytterligere.
Høyre ber derfor Sponheim gå inn for de 500 plassene, og heller bruke sin vurderingskapasitet til å se på forslaget fra NTNU om en ettårig IT-utdannelse. Et slikt påbyggingsår for folk med realfagskompetanse vil bidra til dekke det akutte behovet.
Høyre vil derfor stille et spørsmål til Sponheim i Stortingets spørretime om Regjeringen vil vurdere mulighetene for å opprette et slikt studietilbud i den varslede stortingsmeldingen om IT-kompetanse i mai. Dersom Sponheim ikke svarer bekreftende på dette, vil Høyre fremme et eget forslag om dette for Stortinget. Ifølge NTNU vil studietilbudet kunne opprettes allerede i høst. Denne muligheten tilsier en rask politisk avklaring.
Her har Sponheim en sjanse til å bli kvitt sitt stempel som minister for de to «v-er» - «videreføre» og «vurdere». Behovet er her nå, derfor må også Regjeringen handle nå.
