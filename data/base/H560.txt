
Pressemelding, Høyres Stortingsgruppe, 2. juni 1998
Jan Tore Sanner (H)
Retter sterk kritikk mot Arnstad
Stortingets energi- og miljøkomite retter i dag sterk kritikk mot statsråd Marit Arnstad. Årsaken er Regjeringens uryddige omgang med anslagene for petroleumsinvesteringene. Ved fremleggelsen av Bondevik-regjeringens budsjettopplegg for 1998 ble petroleumsinvesteringene nedjustert med 3 mrd kroner. Dette førte til at anslaget for aktivitetsnivået i norsk økonomi ble tilsvarende nedjustert, noe som var en av forutsetningene for Bondevik-regjeringens økonomiske opplegg for 1998. I St prp nr 52 varsler imidlertid Regjeringen en investeringsøkning på 13,7 mrd kr i forhold til anslaget fra sist høst.
Flertallet, bestående av Høyre, Arbeiderpartiet og Fremskrittspartiet, finner det dokumentert at departementet før Stortingets behandling av Olje- og Energidepartementets budsjett hadde et tallmateriale som tilsa at de samlede investeringanslagene ville gå betydelig opp, ikke ned. «Høyre mener Regjeringen burde ha informert Stortinget om utviklingen i petroleumsinvesteringene. Det er særlig viktig når Regjeringen tidligere aktivt nedjusterte anslagene. Det bør ikke feste seg et inntrykk av at Regjeringen holdt tilbake informasjon for å skaffe seg mest mulig handlefrihet under fjorårets budsjettprosess. Vi forventer at Arnstad erkjenner at hun har handlet uklokt», uttaler Høyres Jan Tore Sanner som er saksordfører for saken i Stortinget.
Regjeringen har besluttet å forskyve investeringene for alle funn under vurdering som krever myndighetsgodkjennelse, med ett år. Høyre er skeptisk til investeringsutsettelser som virkemiddel. Siden selskapene selv har akseptert tiltaket, og for å fjerne den usikkerheten som har oppstått, velger Høyre likevel å ta Regjeringens beslutning til etterretning. Høyre fikk flertall for å oppheve investeringsbegrensningen på 300 mill kroner på Snorre 2-prosjektet som Regjeringen hadde lagt opp til. «Snorre 2 hadde kommet svært langt og blir hardest rammet av utsettelsen. Vi ønsker derfor å fjerne investeringsbegrensningen for 1998.» sier Jan Tore Sanner.
