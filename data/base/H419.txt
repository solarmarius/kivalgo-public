
Pressemelding 13. mai 1997
Fra Høyres finanspolitiske talsmann Per-Kristian Foss
Behov for nye grep i den økonomiske politikken
Sterkere sparestimulanser og mer privatisering
Den økonomiske utviklingen er preget av økt aktivitet, stigende sysselsetting, lavere renter og et stramt arbeidsmarked. I en slik situasjon er det viktig at den økonomiske politikken innrettes med sikte på å dempe den samlede etterspørselen i økonomien. Når Regjeringen ikke er villig til å foreta en tilstramning av det finanspolitiske opplegget før valget vil Høyre foreslå andre grep som kan redusere risikoen for en overopphetet økonomi:
* Gi sterkere sparestimulanser gjennom bedre ordninger for Boligsparing for Ungdom, Aksjesparing med skattefradrag, og egen pensjonssparing med skattefradrag.
* Start privatiseringen av statseide næringsvirksomhet og banker for på den måten å trekke inn likviditet fra privat sektor.
En slik politikk: en mer balansert økonomisk utvikling, en styrking av privat kapitaldannelse og eierskap og en bedre balanse mellom privat og offentlig sektor i vår blandingsøkonomi.
Ingen lysning for småbedriftene
Regjeringens vurdering av situasjonen for aktive eiere gir ingen lyspunkter. Regjeringen kommer ikke småbedriftene i møte verken på delingsmodellen, formuesskatten eller arveavgiften. Behandlingen av Høyres forslag til endringer i delingsmodellen og arveavgiften parallelt med Revidert Nasjonalbudsjett vil gi Sp og KrF mulighet til å vise om deres småbedriftsvennlige retorikk bygger på politiske realiteter.
Arbeidsmarkedet
Regjeringen viser ingen vilje til å bruke dagens gunstige arbeidsmarkedssituasjon til deregulering og nyskapning i arbeidsmarkedet. Tiden er nå inne for å bringe flere inn i arbeidsmarkedet og hindre en rask økning i ledigheten i en ny nedgangsfase. Privat arbeidsformidling og utleie av arbeidskraft er overmodne tiltak.
Gjennomslag for fornuft og langsiktighet
Regjeringens forslag om at Petroleumsfondet i stor grad bør investeres i aksjer er et gjennomslag for fornuften i Regjeringen og en oppfølging av forslag som Høyre gjentatte ganger har fremmet i Stortinget. Det gjenstår imidlertid at Regjeringen innser at petroleumsfondet i sterkere grad bør knyttes opp mot fremtidige pensjonsutbetalinger.
Studielånsrenten
Dagens situasjon der studielånet er blant de dyrere i markedet er uholdbar. Høyre vil gå i forhandlinger med andre partier med sikte på å få til en «Husbankreform» i Lånekassen. Husbankens utlånsrente er 3,8 pst. fra 1. juli, og lånekassens rente vil etter en slik reform bli den samme.
