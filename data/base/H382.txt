
Pressemelding, 9. august 1997
Jan Petersen, Torgmøte i Fredrikstad i anledning starten på Høyres kampanjeturne
Toppskatten rammer vanlige inntekter
Høyres politikk er å føre statlig makt tilbake til familien og den enkelte. Makt er penger. Derfor vil vi la folk beholde mer av lønnen. Med bedre økonomi kan familier og enkeltmennesker ta bedre vare på seg selv. Pengene blir værende i familiene, familiene blir sterkere og samfunnet blir sterkere.
Toppskatten er et eksempel på hva som er galt med det norske skattesystemet. Da toppskatten ble innført, skulle den være en skatt på toppinntekter. Arbeiderpartiet har gjort den til en skatt på unge akademikere, arbeidere og alminnelige funksjonærer.
I Fredrikstad er det nå mer enn tolv tusen mennesker som betaler toppskatt. Det er ikke tolv tusen «kakser» i denne byen!
Det mest alvorlig med toppskatten er at den rammer stadig flere. Igjen kan vi bruke Østfold som eksempel. I 1992 var det 35 tusen østfoldinger med toppskatt. Tre år senere var det over 41 tusen østfoldinger med toppskatt. Tallene øker år for år. I dag rammer denne skatten de fleste som har full jobb.
Høyres vil at bare de med høy lønn skal betale toppskatt. Folk som tjener mindre enn 300.000 skal få slippe denne ekstraskatten. Med Høyres reform blir toppskatten en skatt for de høytlønte - ikke bare en melkeku for staten.
Høyres skattepolitikk gagner ikke bare familiene, men også norsk økonomi. Toppskatten skader norsk økonomi fordi den straffer de som ønsker å gjøre en ekstrainnsats når det er nødvendig. Det er ikke rart at folk nøler med å jobbe når marginalskatten hopper fra 28 til 49,5 prosent.
Når vi fjerner toppskatten på normale inntekter, vil hundretusener av nordmenn slippe ekstraskatt på sin overtid. Det betyr mye for norsk økonomi og det betyr mye for familieøkonomien.
