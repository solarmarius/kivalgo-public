
Stortinget, 9. november 1995
fra Jan Tore Sanner, Høyre
utdanningsbudsjettet for 1996 er avgitt
Kirke-, utdannings- og forskningskomiteen avga natt til fredag innstilling til budsjett for 1996.
I forhold til Gudmund Hernes sitt forslag, sikrer flertallet en sterkere satsning på følgende områder:
10 millioner kroner mer til etterutdannelse av lærere i den videregående skolen
20 millioner kroner til elevplasser for unge som ikke omfattes av retten til videregående opplæring. (De som på grunn av Reform 94 ikke har fått skoleplass)
Mer penger til private skoler. Norges Toppidrettsgymnas sikres 90 flere elevplasser og Wang Toppidrett sikres en høyere tilskuddssats. Gudmund Hernes refses av stortingsflertallet for treg behandling av søknader om å etablere private skoler og for at det ofte går et år fra skolene godkjennes til de får offentlig støtte. Flertallet slår fast at skolene som hovedregel skal få støtte fra det tidspunkt de godkjennes. Flertallet sørger også for at Drøbak Montessoriskole, som startet opp høsten 1995, får offentlig støtte fra januar 1996. Steinerskolene og Montessoriskolene gis anledning til å velge om de vil lokalisere tilbudet til 6-åringene til barnehagen eller til skolen.
3 millioner til Lions Quest, et holdningsskapende undervisningsopplegg for 1. - 3. klassinge.
4 millioner kroner mer til musikkskolene
Reform 97
På grunn av den usikkerhet som råder i kommunene knyttet til finansieringen av grunnskolereformen, fremmer en enstemmig komite et forslag som innebærer at departementet må utarbeide en detaljert og fullstendig plan over hvordan finansieringen av grunnskolereformen skal skje. I denne skal det være en oversikt over de statlige overføringene til hver enkelt kommune.
Foreldreinnflytelse
De borgerlige partiene ønsker økt foreldreengasjement og mer foreldreinnflytelse i skolen. Disse partiene krever derfor at Regjeringen legger frem en egen stortingsmelding om foreldreinnflytelse i skolen.
