
Stortinget, 6. november 1998
Stortingsrepresentant Inge Lønning, Høyres fraksjonsleder i kirke-, utdannings- og forskningskomiteen,
Arbeiderpartiet til krig mot private skoler
Sjelden er Arbeiderpartiets negative holdning til private skoler blitt klarere markert enn i partiets budsjettforslag for neste år, hvor privatskolene blir utsatt for en særdeles hårdhendt behandling. Også folkehøyskolene skal kuttes så det monner. I tillegg er det neppe tilfeldig at også bevilgningene til Kirken og andre trossamfunn foreslås redusert.
I Arbeiderpartiets budsjettforslag for neste år heter det at partiet vil «videreføre satsingen på utdanning og forskning», samtidig som det konkret foreslås økninger på 221 mill. kr. Baksiden av medaljen er at denne økningen mer enn oppveies av forslag om kutt på utdannelses- og kirkebudsjettet - på hele 315 mill. kr.
At Arbeiderpartiet vil satse mindre på utdannelse enn både Høyre og regjeringspartiene er i seg selv bemerkelsesverdig, men enda mer oppsiktsvekkende er det at kuttene ensidig rammer private tilbud og religiøse formål. Privatskolebevilgningen reduseres med hele 210 mill. kr, men også bevilgningen til trossamfunn, privateide kirker og skolebygg, private høyskoler og folkehøyskolene får føle Arbeiderpartiets sparekniv på en merkbar måte. Heller ikke Den norske kirke går fri, selv om det nå til overmål er påvist at Kirken befinner seg i en økonomisk krise.
