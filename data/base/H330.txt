
Stortinget, 5. februar 1997
Pressemelding fra stortingsrepresentant Siri Frost Sterri (H), Høyres fraksjonsleder i kirke-, utdannings- og forskningskomiteen
Still større krav til lærernes faglige fordypning
Igjen er det kommet en undersøkelse som viser at det er store mangler ved norsk lærerutdannelse. Undersøkelsen, som er referert i Skolefokus, viser at en stor del av matematikklærerne i sjette klasse ikke bare mangler matematikk som fag i lærerutdannelsen, men at de faktisk mangler enhver matematikkutdannelse ut over første klasse i videregående skole!
Dette er en ny understrekning av det må treffes tiltak for å styrke det faglige innhold i lærerutdannelsen, bl.a. gjennom en differensiering etter hvilket skoletrinn læreren vil spesialisere seg for. Høyre har også flere ganger krevet at alle lærere som underviser i teorifag på ungdomstrinnet skal ha minimum ett års faglig fordypning i sine undervisningsfag.
Høyre krever derfor at Regjeringen nå setter fortgang i arbeidet med å fremme forslag om reformer i lærerutdannelsen, med sikte på å styrke det faglige innhold. Nå er det ikke lenger nok med flikking på et system som ikke holder mål. I tillegg krever Høyre en skikkelig satsing på etterutdannelse og faglig oppdatering av lærere som allerede er i skolen, med sikte på en høyst nødvendig kompetansehevning.
Høyre har imidlertid ikke de helt store forhåpninger om at Regjeringen vil følge opp med de nødvendige tiltak for å sikre en fullgod og faglig forsvarlig lærerutdannelse, - iallfall ikke hvis statssekretær Søgnens overraskende utsagn om at det ikke er «dokumentert noen sammenheng mellom elevenes resultat og lærernes faglige bakgrunn» skal være retningsgivende for reformarbeidet.
