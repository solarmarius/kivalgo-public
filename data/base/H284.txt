
PRESSEMELDING 29. NOVEMBER 1996
Fra Høyres finanspolitiske talsmann Per-Kristian Foss
Salderingsproposisjonen:
En skatte- og avgiftsinvitt til mellompartiene
Gal medisin
Den økonomiske utviklingen innebærer at det blir stadig viktigere å holde kontroll med statsbudsjettets utgiftsvekst. Samtidig krever utfordringene på offentlige kjerneområder økte uttellinger. Regjeringen viser ikke i salderingsproposisjonen vilje til å foreta reelle omprioriteringer innenfor budsjettet. Regjeringens skatte- og avgiftsøkninger for å dekke inn økte offentlige utgifter er gal medisin i dagens situasjon, og i realiteten en ren invitt til mellompartiene på Stortinget.
Manglende prioriteringer
Regjeringens evner i sitt budsjettforslag ikke å foreta tilstrekkelige omdisponeringer til offentlige kjerneoppgaver som helse, utdanning og justis. Profilen i de innstramninger som foretas er uheldig. Lønnsomme veiinvesteringer faller ut samtidig som Regjeringen ikke er villig til å foreta skikkelige kutt i arbeidsmarkedstiltakene.
Skadelige skatteøkninger
En politikk for økt sparing vil være et viktig bidrag for å redusere presset i norsk økonomi og legge grunnlaget for en varig og stabil vekst. Regjeringens forslag om å øke formuesskatten for aksjeeiere er et skritt i motsatt retning. En økning i særskatten på nordmenn som investerer i norske bedrifter vil føye seg inn i rekken av Arbeiderpartiets angrep på små- og mellomstore næringsdrivende.
Smålighet
Den manglende evnen til prioriteringer kommer også frem i Regjeringens manglende vilje til å satse på behandling av norske ventelistepasienter i utlandet. Her ser vi en smålighet i møte med reelle problemer i det norske samfunnet som mangler enhver faglig økonomisk begrunnelse.
