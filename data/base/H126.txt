
Stortinget, 23. oktober 1995
fra Jan Petersen, Høyres leder
nei til lettere Sivil tjenesteplikt
Regjeringen går, ifølge presseoppslag idag, inn for å gjøre det lettere å nekte militærtjeneste, og at siviltjenestetiden skal kuttes ned med to måneder. Høyre advarer mot slike forslag som klart vil uthule verneplikten.
Vernepliktssystemet bygger på rettferdighet og likebehandling. Dersom dette prinsippet fravikes, uthules vernepliktsordningen. Regjeringen legger opp til stadig større forskjellsbehandling. 10 % kan idag regne med å slippe militærtjeneste. Situasjonen blir ikke bedre når regjeringen signaliserer at det skal bli lettere å komme seg unna og mer attraktivt å bli sivilarbeider.
Idag står 15 000 unge menn og venter på å bli innkalt til militærtjeneste. Høyre går ikke inn for å gjøre det lettere å slippe militærtjeneste. Snarere enn å belønne de som nekter militærtjeneste vil Høyre styrke Forsvarets evne til å utdanne nye folk. Regjeringen har år for år svekket Forsvarets muligheter til å utdanne nye folk ved å bevilge for lite midler til Forsvarets omstillingsarbeid. Høyre bevilger 800 millioner til dette utover Regjeringens forslag i årets budsjett. Foregående år har Høyres påplusningsforslag blitt nedstemt i Stortinget.
