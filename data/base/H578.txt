
Pressemelding, Høyres Stortingsgruppe, 4. juni 1998
Svein Ludvigsen (H)
Høyre krever åpen høring om Gardermobanen
«Jeg konstaterer at Riksrevisjonens rapport opprettholder en sterk kritikk av Samferdselsdepartementets handlemåte i Kjell Opseths statsrådstid, i forbindelse med saksbehandlingen av Gardermobanen», sier Ludvigsen, og fortsetter: «Høyre er av den oppfatning at de alvorlige overskridelsene ved Gardermobanen bør belyses på best mulig måte, da det her fortsatt er mange spørsmål som trenger avklaring før vi kan ta endelig stilling til hvilke konsekvenser denne rapporten bør få. Høyre vil derfor foreslå å avholde en åpen høring i Stortinget om rapporten.»
Riksrevisjonen har i sin rapport til Stortinget opprettholdt sin skarpe kritikk av departementets saksbehandling i forbindelse med Stortingets vedtak om å bygge Gardermobanen. I rapporten skriver Riksrevisjonen at Samferdselsdepartementet ikke har gitt et dekkende bilde av den bedriftsøkonomiske lønnsomheten til Gardermobanen, blant annet at flere kostnadsfaktorer er utelatt. Riksrevisjonen peker også på at departementet bare i begrenset omfang har informert Stortinget om i hvilken grad det ble tatt høyde for usikkerhet i prosjektet. Og om rapporteringen skriver Riksrevisjonen:
«Departementet unnlot å informere om de tildels alvorlige innvendingene som ble anført i rapporten. Når departementet unnlater å gjengi innvendingene, gis det inntrykk av at kvalitetssikringsrapporten legitimerer togets antatte kollektivandel.»
Samferdselsdepartmentet innrømmer i sin kommentar til rapporten at det i etterkant «er grunn til å stille spørsmål ved om usikkerheten i Gardermo-prosjektet kunne ha vært sterkere understreket.»
