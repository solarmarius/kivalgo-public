
Vestvågøy, 10. august 1995
Jan Petersen, Høyres leder
Møte med Høyres kandidater og tillitsmenn
Presseutdrag
 Arbeiderpartiet slipper ikke unna maktdebatten bare ved å kalle det «skittkasting»!
Det er meget skuffende når Arbeiderpartiets reaksjon på boken «Partiet, makten og staten» er å sende ut partisekretæren for å kalle det «skittkasting.» Men Arbeiderpartiet slipper ikke unna hele denne debatten. Jeg hadde forventet et seriøst svar fra min kollega Thorbjørn Jagland, og det er enkle spørsmål jeg vil ha svar på. Som for eksempel:
Arbeiderbevegelsen sysselsetter ifølge boken anslagsvis 6.000 mennesker, og det passerer 3-4 milliarder kroner gjennom kassene hvert år. Bare Arbeiderbevegelsens Arkiv og Bibliotek har like mange ansatte som Høyres Hovedorganisasjon. Ser Thorbjørn Jagland ingen betenkeligheter i denne ubalansen?
Arbeiderbevegelsen har skaffet seg en rekke eksklusive sugerør ned i statens kasser - økonomiske ordninger som ingen andre partier oppnår. Staten sørger for subsidier på mer enn 500 millioner kroner i året til Arbeidernes Opplysningsforbund (AOF), Fagbevegelsens Forskningsinstitutt (FAFO), Arbeiderbevegelsens Arkiv, pressestøtten som er spesialtilpassset A-pressens ønsker, fradragsretten for fagforeningskontingent m.m. Ser Jagland ingen betenkeligheter i at hans bevegelse innkasserer minst en halv milliard på disse ordningene - ordninger som andre partier ikke er i nærheten av?
Arbeiderpartiet har inngått en forpliktende samarbeidsavtale med Kommuneforbundet. Denne avtalen gjør at Arbeiderpartiets kommunestyrerepresentanter har sterke bånd til én fagforening og tilsvarende svakere bånd til velgerne som har valgt dem. Samtidig sørger Arbeiderparti-medlemmer som representerer Kommuneforbundet for at det blir vanskelig å gjennomføre velgernes ønsker i borgerlig styrte kommuner. Vil Thorbjørn Jagland si opp denne avtalen før kommunevalget?
Høyre har invitert Arbeiderpartiet til en alvorlig samtale om den maktbruk og ukultur som har utviklet seg i Arbeiderbevegelsen. Jeg forventer at Thorbjørn Jagland, leder for Arbeiderbevegelsens politiske arm, nå vil delta i en samtale om disse bekymringsfulle trekk for det norske demokratiet.
