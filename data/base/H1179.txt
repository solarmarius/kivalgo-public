
Stortinget, 11. mai 2001
Erna Solberg
Regjeringen må følge opp Stortingets vedtak
Høyre mener det er viktig å hegne om kommunenes frie inntekter og er positive til økningen i de frie inntekter som det legges opp til i kommuneøkonomiopplegget for 2002, selv om Høyre ønsker en raskere økning i kommunenes skatteandel. Høyre mener det er viktig å styrke det kommunale selvstyre gjennom mindre øremerking og færre pålegg. Det er viktig at alle partier vektlegger å gi kommunene mer i frie inntekter fremfor å prioritere øremerking til egne hjertesaker.
Regjeringen forsøker i kommuneøkonomiopplegget for 2002 å undergrave det kommunale selvstyre ved å prøve seg på omkamp om skolefritidsordningen. Stortinget har tidligere vedtatt at de statlige øremerkede midlene til skolefritidsordningen skal legges inn som frie inntekter i overføringssystemet til kommunene fra høsten 2001. Høyre mener at kommunene selv har de beste forutsetningene for å prioritere hva pengene skal brukes til og vil redusere den statlige overstyringen av kommunene.
Høyre er misfornøyd med at Regjeringen ikke har evnet å få utarbeidet tildelingskriterier for vekstkommunene som sliter med høye utbyggingskostnader. Å skulle basere kompensasjonen til vekstkommuner på skjønn er ikke tilfredsstillende og inntektssystemet må endres på dette området.
Jeg er overrasket over at AP-regjeringen prøver seg på omkamp i Stortinget om å gi kommunene frihet i skolefritidsordningen. Selv om skolefritidsordningen synes å være Aps eneste valgkampsak, fritar ikke det Regjeringen fra å følge opp Stortingets vedtak, sier Erna Solberg.
