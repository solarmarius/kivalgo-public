
Stortinget, 6. juni 1997
Pressemelding fra St.repr. Eva R. Finstad
Nve får ansvar for vedlikehold av flom og errosjonssikringsanlegg
Dette foreslår Høyre, Sp, Kr.F og SV og dermed får forslaget flertall i Stortinget. På bakgrunn av at 32 av 54 flomsikringsanlegg ikke var solide nok under flommen i 1995, mener Høyre at det er god samfunnsøkonomi å la NVE ta vedlikeholdet for flomsikringsanleggene. Samfunnet kan derved spare store summer under en eventuell ny flom.
Videre vil det bli flertall for Høyres forslag om å nedsette egenandelen ved bygging av nye flomsikringsanlegg fra 25% til 20%. Hele komiteen går inn for at egenandelen kan fravikes i spesielle tilfelle. Komiteen går også konkret inn på at man i 1998-budsjettet skal prioritere en ny luke i Solbergfoss-dam.
Flertallet som består av Høyre, Sp, Kr.F og SV er enige med flomtiltakutvalget at det bør ses nærmere på utformingen av flomverksanleggene og valg av dimensjonerende flomhøyder. Dette fordi flomsikringstiltak kan påvirke flomforløpet nedstrøms i uheldig retning og at effekten på flomforløpet bør vurderes ved dimensjonering og utforming av flomverk.
Positivt er det også at et nasjonalt flomsonekart utarbeides. Dette vil gi et godt grunnlag for en mer bevisst utnytting av flomutsatte områder, og å fastslå hvor nytten av flomsikringstiltak er størst. Dette sier Eva R. Finstad, som er fornøyd med behandlingen av flommeldingen.
