
9. oktober 2000
Høyres Stortingsgruppe
Jan Petersen
Vi trenger mer arbeidskraft
Arbeidskraft er en av de største knapphetsfaktorene Norge har. Undersøkelser viser at norske bedrifter ønsker seg nye 35 000 medarbeidere. Innen helsesektoren er det problemer med å skaffe arbeidskraft og norske kommuner har rapportert om behov for 10 000 nye helsearbeidere innen 2002. Deretter vil behovet bare øke ytterligere, som en konsekvens av store helsereformer, bedre behandlingstilbud og en økende eldrebølge. Når Norge har tatt ut det meste av arbeidskraftreservene vi har, må vi øke arbeidsinnvandringen for å løse kommunenes behov for arbeidskraft innen omsorgssektoren. Ifølge arbeidsdirektør Ted Hanisch må Norge importere minst 40 000 arbeidsinnvandrere hvert eneste år de neste 10 årene for å dekke behovet for arbeidskraft.
Høyre mener det må iverksettes en rekke tiltak for å bedre tilgangen på arbeidskraft. Av sentrale tiltak er:
Gjøre det økonomisk gunstigere å kombinere arbeid med trygd og pensjoner slik at uføre og eldre får mer igjen for å jobbe.
Myke opp arbeidsmiljøloven.
Effektivisere offentlig forvaltning.
Gi lønnstilskudd for å få sysselsatt personer med nedsatt arbeidsevne.
Utvide ordningen med behandling for syketrygd.
Øke arbeidsinnvandringen.
Det er behov for mer arbeidskraft i både privat næringsliv og offentlig omsorgsvirksomhet. Skal vi sikre velferden i fremtiden må denne etterspørselen møtes med offensive tiltak for å øke tilgangen på arbeidskraft. Høyre legger derfor frem en helhetlig pakke med tiltak for å bedre tilgangen på arbeidskraft, sier Høyres leder Jan Petersen.
------------------------------------------------------------------------------------------------------------------
Kommentar: Politisk rådgiver/presseansvarlig Kaj-Martin Georgsen, mobil: 93 41 94 51.
