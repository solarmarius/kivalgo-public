
Nannestad ungdomsskole
Torsdag 27. august 1999
Jan Petersen
Presseutdrag
Det er mulig å prioritere skolen!
Restad tar feil når han i dagens Aftenposten uttaler at det ikke er rom for Høyres satsing på skolen. Det er mulig å prioritere annerledes.
Det største problemet til Regjeringen er at den ikke har ryggrad nok til å foreta omlegginger. Den verner nær sagt enhver post på statsbudsjettet mot kutt. Dermed blir det ikke mulig å omstille samfunnet til å møte nye utfordringer.
Det er nødvendig å prioritere skolen nå. En satsing på kvalitet og kunnskap i skolen er den viktigste investeringen vi kan gjøre for å forberede oss på det 21. århundre. Uten en slik satsing vil Norge, og hver enkelt elev, bli tapere i fremtidens kunnskapskappløp. Det kan ikke Høyre være med på.
Høyre har anvist hvor vi vil kutte for å skape rom for omstilling og fremtidsrettede investeringer. Det er blant annet i pressestøtten og i næringsstøtten. Det kan frigjøres midler til skolen ved å ta i bruk konkurranseutsetting av tjenester og å kutte i unødvendig byråkrati. Slikt vil skape rom for den satsingen som landet trenger.
Høyre forventer en klar vilje til å satse på skolen i Regjeringens forslag til statsbudsjett for år 2000. Noe annet vil være et kraftig signal om at Regjeringen ikke ønsker et samarbeid med Høyre om neste års budsjett.
Regjeringens vegring handler nok mer om vilje enn om økonomiske realiteter. Jeg ser at også statsministeren ga skolen en kald skulder under sitt besøk i Finnmark nylig.
Men, Restad og Bondevik, det er mulig å gjøre mye for skolen også uten å bruke en eneste krone. Vi kan gi lærerne frihet til å organisere undervisningen på den måten de mener er riktig for å gi et best mulig resultat. Vi kan slå ring om karakterene i ungdomsskolen. Vi kan gi foreldrene og elevene mulighet til å velge hvilken skole de vil gå på. Vi kan gjøre et dypt innhugg i de mange forskrifter, rundskriv og avtaler som hindrer skolen i å gjøre en god jobb for sine elever. Jeg vil utfordre Regjeringen til å være med på et skikkelig frislipp for skolen denne høsten.
