
14. november 2000
Høyres Stortingsgruppe
Stortingsrepresentant Ansgar Gabrielsen (H):
Høyre avviser statskapitalisme i oppdrett
Høyre går mot statlig deltakelse i den planlagte kapitalutvidelsen i Statkorn Holding. Regjeringens forslag om et statlig milliardengasjement i oppdrettsnæringen vil skape urettferdige konkurranseforhold mellom Statkorn og private aktører og være direkte skadelig for den fremtidige veksten i næringen, sier Høyres næringspolitiske talsmann Ansgar Gabrielsen i en kommentar.
Det planlagte statsfinansierte oppkjøpet av 100 norske oppdrettskonsesjoner vil forsterke prispresset på konsesjonene og skape uholdbare konflikter mellom statens rolle som konsesjonsmyndighet, kontrollør og eier. Resultatet er at etableringsterskelen i næringen heves og at privat eierskap fortrenges. Oppdrettsnæringen kan vise til solide resultater og har et betydelig vekstpotensial. Høyre mener Statkorn følgelig ikke burde ha problemer med å tiltrekke seg privat investeringskapital.
Regjeringen begrunner den gigantiske statlige deltakelsen på 1,2 mrd. kroner med behovet for å sikre nasjonalt eierskap i oppdrettsnæringen. Begrunnelsen faller på sin egen urimelighet. Verken det nåværende regjeringspartiet eller den forrige regjeringen fant grunn til å bruke den statlige eierandelen i Norsk Hydro til å hindre salget av Hydro Seafood til utenlandske eiere tidligere i år. Det viste ettertrykkelig at forestillingen om at statlig eierskap er egnet til å sikre nasjonalt eierskap, er en illusjon, sier Gabrielsen.
Høyre mener det er viktig å stimulere det nasjonale eierskapet både i oppdrettsnæringen og i andre næringer. Men skal vi oppnå et sterkere nasjonalt eierskap er det avgjørende at norske, private eiere får tilsvarende rammevilkår som eiere i andre land. Både formuesskatten, utformingen av delingsmodellen og den foreslåtte utbytteskatten diskriminerer private, norske eiere, og bidrar til å fortrenge et aktivt, privat eierskap i Norge. Høyre fremmer også forslag om at staten skal selge sine eierandeler i Statkorn Holding ASA.
