
Høyres Stortingsgruppe, 24. juni 1998
Samferdselskomiteens leder Oddvard Nilsen:
Innfør fast operatørforvalg så raskt som mulig!
Høyre registrerer med skuffelse at Telia velger å trappe ned sitt engasjement på det norske telemarkedet. Telia begrunner sin nedtrapping med konkurransefordelen Telenor har ved å slippe operartørforvalg. Telias reduserte aktivitet på det norske telemarkedet fører til svekket konkurranse til skade for bedrifter og særlig personkunder.
Da Stortinget behandlet teleloven i februar tidligere i år, advarte Høyre mot faren for svekket konkurranse ved at Telenor som eneste aktør unngår operatørforvalg. EØS-avtalen pålegger Norge å innføre fast opertørforvalg, senest fra 1. januar 2000. Ved Stortingets behandling av teleloven foreslo Høyre å fremskynde innføringen av fast opertatørforvalg for å sikre reell konkurranse. Dette gikk Bondevikregjeringen og Arbeiderpartiet imot og hevdet at operatørforvalg ikke hadde betydning for konkurransen!
«Nå viser de siste dagers hendelser at Høyres bekymring var høyst begrunnet. For å motvirke den uheldige situasjonen som har oppstått forventer jeg at samferdselsminister Dørum medvirker til at det så raskt som mulig innføres fast operatørforvalg, slik at konkurransen på det norske telemarkedet blir reell», uttaler Oddvard Nilsen.
