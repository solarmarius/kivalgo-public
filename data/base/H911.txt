
Oslo, den 22. september 1999
Per-Kristian Foss
BUDSJETTSAMARBEID MELLOM REGJERINGEN OG ARBEIDERPARTIET ER EN TRUSSEL MOT NORSK NÆRINGSLIV
Jaglands krav om en rettferdig skattepolitikk for å samarbeide med Regjeringen er intet annet enn en trussel mot norsk næringsliv, og vil på sikt ha alvorlige konsekvenser for norsk konkurranseevne internasjonalt. Dette sier Per-Kristian Foss i en kommentar til Arbeiderparti-lederens uttalelser onsdag om budsjettsamarbeid. Han advarer Regjeringen mot å gå med på en slik gammeldags sosialdemokratisk skattepolitikk.
Dette er Arbeiderpartiet på sitt gamle, og verste. Retorikken om å ta fra de rike betyr i praksis at norsk næringsliv skal beskattes hardere. For regjeringspartiene Kristelig Folkeparti og Venstre betyr dette at deres næringspolitikk må erklæres for død og maktesløs. Løftene om lavere bedriftsbeskatning og lettelser i formuesskatten vil ikke kunne holdes i et samarbeid med Arbeiderpartiet.
Det er beklagelig at Arbeiderpartiet ikke klarer å omstille sin politikk til de utfordringer norsk næringsliv står overfor. Dets sosialdemokratiske søsterpartier i Skandinavia og andre europeiske land har innsett at skattepolitikken må brukes til å stimulere næringslivet for å ta ivare verdiskapingen og beholde og skape arbeidsplasser. Det er enda mer beklagelig hvis Regjeringen denne høsten følger inn på Arbeiderpartiets blindspor, sier Per-Kristian Foss.
