
Oslo, den 25. november 1998
Jan Petersen
Budsjettforlik mellom Høyre, Regjeringspartiene og Fremskrittspartiet
Høyre er godt tilfreds med den avtalen som nå er fremforhandlet om neste års statsbudsjett. Forverringene som Bondevikregjeringen foreslo for næringslivet og familiene er nedkjempet.
«Vi har fått gjennomslag vesentlige krav i forhandlingene. Spesielt gledelig for landet er det at det ikke blir noen skatte- og avgiftsøkninger og at vi har styrket bevilgningene til forsvar og politi», sier Jan Petersen i en kommentar.
Hovedpunkter i forliket:
* Ingen økning i skatte- og avgiftsnivået fra 1998 til 1999. Dette innebærer en skatte- og avgiftslette med budsjettvirkning for 1999 på 3.985 mill. i forhold til Regjeringens opprinnelige forslag. Ser man på skatte- og avgiftsplikten som oppstår i 1999, dvs uavhengig av forskyvninger i innbetalinger til år 2000, innebærer forliket enn reell skatte- og avgiftslette på om lag 1 mrd kroner i forhold til 1998.
* Noen viktige punkter i skatte- og avgiftsopplegget er: Skattesatsen på 28 pst. beholdes, marginalskatten reduseres med 0,2 prosentpoeng som følge av lavere toppskattesats, ingen økning i el-avgift eller boligskatt, høyere grense toppskatt, særfradrag for alder økes, ingen økning i tobakksavgiftene, reduserte alkoholavgifter
* 100 mill. i økte bevilgninger til politi og rettsvesen.
* 430 mill. i økte bevilgninger på forsvarsbudsjettet.
* 100 mill. til helse og eldre
* Maritim næring beholder både rederibeskatning og refusjonsordning for sjøfolk
* Arbeidsgivere får ikke økt ansvar for sykelønn
* Endringene innebærer ingen svekkelse av stramheten i budsjettet i forhold til sentrumspartienes justerte budsjettforslag i finansinnstillingen.
Strukturtiltak:
I tillegg har Høyre fått gjennomslag for flere viktige endringer i politikken:
* Delprivatisering av Telenor og salg av aksjene i Arcus A/S med datterselskaper.
* Innsatsstyrt finansiering av sykehus økes til 50 % fra 1999.
* Endringer i bestemmelsene om utleie og formidling av arbeidskraft i tråd med Blaalid-utvalgets innstilling.
* Det iverksettes prøveprosjekt med privat finansiering av veiutbygging.
* Alle ferdigutdannede politihøgskolestudenter kan tilbys stillinger.
* Oslo politikammer skilles ut som egen post i budsjettet for år 2000, og hovedstadsoppgavene identifiseres.
* Polititjenestemenns situasjon skal styrkes ved økt strafferettslig vern, og mulighet for anonymitet ved vitneforklaring.
* Utredning av økt bruk av varetekt overfor gjengangsforbrytere og effektivisering av prosess mot de som blir tatt på fersk gjerning.
«Dette er tredje gang Regjeringen må søke et forlik med Høyre om budsjettet. Regjeringspartiene bør nå ta konsekvensen av dette og skape mer langsiktige samarbeidsformer i den økonomiske politikken. Næringslivet og landet er avhengig av stabilitet for å få norsk økonomi på rett kjøl, og renta varig ned», avslutter Petersen.
