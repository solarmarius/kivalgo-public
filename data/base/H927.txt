
Oslo, den 25. mars 1999
Per-Kristian Foss
Viktig advarsel fra Norges Bank
I Inflasjonsrapporten som Norges Bank la frem i dag, understreker sentralbanksjef Svein Gjedrem at det sikreste grunnlaget for lavere rente er at statsbudsjettet for 1999 gjennomføres med den stramhet som ble vedtatt i november i fjor.
Jeg håper finansminister Restad lytter til sentralbanksjefens råd om å beholde stramheten i budsjettet for i år. Sentralbanksjefen understreker sammenhengen mellom fortsatt stram finanspolitikk og muligheten for lavere rente, sier Høyres finanspolitiske talsmann Per-Kristian Foss i en kommentar.
Foss sier videre at Signalene fra Restad om utgiftsøkninger etter at budsjettet ble vedtatt, har vært uklare. Høyre legger til grunn at Regjeringen i forbindelse med Revidert nasjonalbudsjett som legges frem i mai, vil legge frem forslag til reduserte utgifter for å dekke inn utgiftsøkningene på andre områder. Vi vil i hvertfall gjøre vårt for en fortsatt stram finanspolitikk, slik at rentene kan fortsette å gå nedover.
