
Pressemelding, Høyres Stortingsgruppe 14. november 1997
Av Ivar Kristiansen, stortingsrepresentant (H)
Verdikommisjon
Bondevikregjeringen har i sin erklæring lansert forslaget om en nasjonal verdikommisjon. Forslaget har fra flere hold fått god mottakelse. Imidlertid er mottakelsen til kommisjonsforslaget gitt utfra høyst ulike motiver og behov. Fra de fleste hold er det også signalisert behov for en bredest mulig sammensetning av Bondeviks verdikommisjon. Er det i virkeligheten lillebror til Jagland og Rugaas's norske hus vi nå blir vitne til at Bondevikregjeringen skal starte byggingen av?
Det er fortrøstningsfullt at ideen om kommisjon lanseres fra regjeringen. Grådighet, intoleranse, forskjeller og ansvarsfraskrivelser avles i en tid hvor statens makt og innflytelse bare øker. Men mitt spørsmål til Bondevikregjeringen må nødvendigvis bli; hvor skal veien gå? Statsbudsjettforslaget anviser ingen andre konturer av nytt veivalg enn vante opptrukne veivalg. Rådet til regjeringen er: Vann ikke forretningsideen ut. La ikke kommisjonen bli lastet med offentlige «forståsegpåere» på en tung flåte som starter seilasen uten en klar seilingsordre.
Nasjonen har ikke behov for ett nytt utvalg som ikke vil være istand til å gi klare råd om verdivalg. La ikke kommisjonens arbeide ende opp i en omfangsrik rapport som etter lang tids arbeide får samme skjebne som Brattelies maktutredning og Jaglands norske hus.
Bondevik må driste seg til å gi kommisjonen et klart mandat samtidig som han bør unngå å fylle kommisjonen med en busslast medlemmer.
