
Pressemelding, Høyres Stortingsgruppe, 21. august 1999
Jan Tore Sanner
Verftskrisen: Lahnstein trosser Stortinget
Høyre reagerer kraftig på at Olje- og energiminister, Anne Enger Lahnstein, trosser Stortingets pålegg om konkrete tiltak for å stimulere til flere feltutbygginger. Høyre mener Regjeringen er passiv i forhold til krisen i verftsindustrien og skyver oljeselskapene foran seg. Selv om oljeprisen i dag er høy, er det stor usikkerhet om den fremtidige prisutviklingen og rammebetingelsene på norsk sokkel. For at norsk sokkel skal forbli et interessant investeringsområde og gi oppdrag til norske verft er det viktig at myndighetene gir et signal om de fremtidige rammebetingelsene.
Da Stortinget behandlet Revidert nasjonalbudsjett i juni ble Regjeringen bedt om å fjerne produksjonsavgiften på enkelte felt. Hensikten var å få flere utbyggingsprosjekter fram til investeringsbeslutning allerede i høst. Når Lahnstein ikke vil gjøre noe før i statsbudsjettet for 2000 trosser hun Stortingets vedtak om å legge til rette for nye investeringer i høst, sier stortingsrepresentant Jan Tore Sanner.
Stortinget har også bedt Regjeringen om å legge fram forslag til reduksjoner i CO2-avgiften som vil stimulere til økt feltutbygging. Lahnstein burde derfor allerede nå signalisere at Regjeringen vil følge opp dette i statsbudsjettet. Det vil være et viktig signal til oljeselskapene og en kriserammet verftsindustri, sier Sanner.
Høyre forlanger at Regjeringen nå følger Stortingets vedtak om fjerning av produksjonsavgiften og redusert CO2-avgift. Verftsindustrien er avhengig av at norsk sokkel fortsatt blir vurdert som et attraktivt investeringsområde sier Sanner.
