
Oslo, den 15. september 1998
Stortingsrepresentant Ansgar Gabrielsen, Høyre
Landbruksetater til Sørlandet
Landbruksdepartementet samarbeider nå med Statskonsult om en omorganisering der flytting fra Oslo av en eller flere institusjoner er aktuelt. Aktuelle institusjoner kan være: Landbruksbanken, Statens Kornforretning, Omsetningsrådet for landbruksvarer og Fraktkontoret for slakt. Til sammen kan det være snakk om over 250 arbeidsplasser. I høst forventes det at Regjeringen oversender til Stortinget et forslag om hvordan man ønsker disse etatene organisert og i neste omgang hvor man ønsker dem plassert.
I denne forbindelse uttaler stortingsrepresentant Ansgar Gabrielsen fra Høyre:
«Det stedet som eventuelt skal få en slik etablering må ha et arbeidsmarked av en viss størrelse - det har vi på Sørlandet. Nå er det på høy tid at Sørlandet får en etablering av statlige arbeidsplasser. Vi er blitt forbigått altfor mange ganger, det er nok å nevne TV2, Brønnøysundregistret, Båtregisteret, Norsk Tipping, Statens Innkrevingssentral m. fl. Vi må allerede nå hive oss i kalosjan for å stå klar med et lokaliseringsalternativ den dagen prinsippvedtaket i Stortinget foreligger.»
