
Pressemelding, Høyres Stortingsgruppe, 5. februar 1998
Stortingsrepresentant Sverre Hoddevik, medlem av Kommunalkomiteen:
Flertallet svikter bedriftene
Flertallet i Kommunalkomiteen avviste i dag forslag fra Høyre om å liberalisere arbeidsmarkedet. Dette rammer hardest små og mellomstore bedrifter. Disse er mest sårbare for snevre overtidsrammer og forbud mot midlertidige ansettelser.
Knapphet på faglært arbeidskraft holdt opp mot overtidsbestemmelsene kan fortsatt føre til at mange bedrifter må takke nei til oppdrag og at praktiske oppgaver ikke blir løst. Manglende mulighet til midlertidig ansettelse begrenser bedriftenes handlefrihet til å ta inn arbeidskraft når man har topper i produksjonen.
Flertallet i Kommunalkomiteen ønsket heller ikke å tvinge Regjeringen til å fremskynde gjennomgang av lovverket knyttet til utleie av arbeidskraft. Høyre mener Stortingsflertallet i sin makelighet står i grell kontrast til småbedriftenes behov for tempo.
