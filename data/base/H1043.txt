
12. oktober 2000
Høyres Stortingsgruppe
Sonja Sjøli og Erna Solberg:
Høyre foreslår tiltak for bedre tilgang på transplantasjonsorganer
Høyre fremmet i Stortinget i dag forslag om konkrete tiltak for å bedre tilgangen på transplantasjonsorganer i Norge. Utgangspunktet er tiltak som er gjennomført i Spania, og som har brakt Spania på Europatoppen når det gjelder organdonasjon med dobbelt som mange donasjoner pr innbygger som i Norge.
Mangel på tilgjengelige organer har ført til økt ventetid for både nyre-, lunge- og hjertetransplantasjoner. 15 pst av de som venter på transplantasjon av hjerte og/eller lunge dør i dag mens de venter på at et passende organ skal bli tilgjengelig. Ventetiden og usikkerheten er vanskelig for pasientene.
Høyre mener det må utpekes en ansvarlig koordinator ved akuttavdelingene ved alle godkjente donorsykehus, med ansvar for å identifisere potensielle donorer og sørge for at pårørende blir forespurt om donasjon. Sykehusene må sikres økonomisk kompensasjon for dette arbeidet slik at det ikke blir prioritert ned av økonomiske hensyn. Rikshospitalet, som står for transplantasjonene, må sikres ressurser til å utrede pasienter som trenger transplantasjon og kirurgisk kapasitet til å utføre transplantasjoner når organer er tilgjengelige. Høyre legger også vekt på at informasjonen om behovet for organdonasjon må styrkes.
Høyre stiller seg skeptisk til å opprette et nasjonalt donorregister. Dette er et tiltak som ofte har blitt kastet frem i debatten, men erfaringene med slike registre fra andre land viser at dette er et lite hensiktsmessig tiltak. I flere land har man faktisk opplevd nedgang i tallet på gjennomførte donasjoner etter kampanjer for å få folk til å registrere seg i slike registre. Spania har ikke et slikt register, og har likevel i løpet av få år klart å oppnå en donorrate som står i særstilling i Europa. Høyre foreslår derfor tiltak i tråd med det som er gjort i Spania. Dersom vi når dette nivået, vil Rikshospitalet kunne utføre ca 150 flere transplantasjoner og redde et tilsvarende antall liv sammenlignet med i dag.
