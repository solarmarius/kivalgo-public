
Høyres Stortingsgruppe, 06. mai 1997
Fra Kjellaug Nakkim, familiepolitisk talskvinne (H)
Brustad ønsker A4-familien
Under den likestillingspolitiske redegjørelsen barne- og familieminister Sylvia Brustad holdt for Stortinget på tirsdag angrep hun igjen forslag om kontantstøtteordninger. Hun uttalte at en kontantstøtteordning er en statlig ansvarsfraskrivelse ved at man bare har en direkte utbetaling og overlater resten til barnefamilien. Det er på dette punktet barne- og familieministeren tar feil - kontantstøtten gir mer trygghet og omsorg til barna. Problemet for familien er «tidsklemmen», ikke mangel på offentlig ansatte som forteller deg hvordan du skal gi barnet ditt grøt.
Høyre kjemper for at familien skal ha valgfrihet til å innrette seg som den selv synes er best. Derfor vil Høyre ha mer inntekt tilbake til familien. Det betyr; bort med toppskatten, flat skatt for alle med inntekt under 300.000 og direkte utbetalinger i form av kontantstøtte. Med denne endringen av den økonomiske situasjon for barnefamiliene kan man selv velge tilstedeværelse, kjøpe mer hjelp - spare tid. Tid til ømhet og omtanke for hverandre.
Høyres forslag om kontantstøtte er ikke penger og materialisme. Vår politikk handler om hvordan vi kan utvikle trygge, kreative og ansvarsfulle individer. Kontantstøtte er ikke «mor tilbake til kjøkkenbenken», det er like mye «pappa kom hjem å ta vare på barna dine». De fleste småbarnsfedre jobber mye lenger enn mødrene - for å få familieøkonomien til å gå rundt.
Høyre tar sterk avstand fra Sylvia Brustad og Arbeiderpartiets forslag om å skape et A4-liv for norske barnefamilier. Barnefamiliene er forskjellige med rett til fleksible løsninger som er tilpasset deres behov. Familien trenger ikke reguleringer - de trenger fleksibilitet.
