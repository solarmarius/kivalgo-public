
Høyres programkomite 21. september 2000
Høyres stortingsvalgprogram 2001 - 2005. Noen politiske hovedsaker
Skole
Høyre vil styrke det faglige innholdet i skolen gjennom å øke timetallet i småskolen i basisfagene norsk, engelsk og matematikk. Vi vil ha rutinemessige tester av elevenes kunnskaper i disse fagene for å kunne følge opp elever som ikke når fastlagte mål på ferdighetene i disse fagene. På ungdomstrinnet vil Høyre at det bør bli større muligheter for faglig fordypning etter evner og interesser. Høyre vil ruste opp både allmennfaglig og yrkesrettet videregående utdanning for å forberede elevene på de krav som stilles i henholdsvis høyere utdanning og yrkeslivet. Høyre mener det i yrkesfaglig studieretning skal være mulig å konsentrere seg om yrkesrettet teori og praksis, og mindre allmennfaglig teori.
Høyre vil gi den enkelte skole større frihet til å styre seg selv. Myndighetene bør fastsette faglige mål, og utover det overlate til skolene selv hvordan målene skal nås. Skolene bør bli selvstyrte økonomiske enheter med egne styrer som bestemmer budsjett, ansetter personale og organiserer undervisningen. Høyre vil ha fritt skolevalg både i grunnskolen og i den videregående skolen, og vil finansiere skolene gjennom at pengene i større grad følger eleven. Pengene bør også følge eleven hvis man velger en privatskole. Høyre vil endre privatskoleloven slik at alle som ønsker, og som tilfredsstiller nasjonale minstekrav skal få opprette privatskole. Dette vil øke valgfriheten og gi et mangfold i undervisningstilbudet. I Sverige har dette blitt gjort med stor suksess.
Helse
Høyre vil fristille sykehusene som selvstyrte enheter, men med et statlig ansvar for at det finnes tilfredsstillende tilbud. Høyre vil skille tilbud og finansiering av helsetjenester. Finansieringen skal fortsatt være et offentlig ansvar gjennom statlig stykkprisfinansiering ("pengene følger pasienten"), mens tilbudet kan utformes av såvel privat som offentlig eide sykehus. Høyre vil åpne for privatisering av sykehus, og legge til rette for konkurranse mellom fristilte offentlige og private tilbydere. Så lenge det offentlige betaler, kan tilbyderen av helsetjenester like gjerne være et privat firma som en offentlig institusjon. Konkurranse mellom ulike tilbydere vil gi bedre og mer kostnadseffektive tjenester til beste for pasientene.
Høyre vil lovfeste pasientens rett til nødvendig helsehjelp. Alle skal få behandling når man trenger det. Med Høyres helsepolitikk skal ingen stå på venteliste. Hvis ikke offentlige eller private sykehus i Norge kan tilby behandling, skal pasienten tilbys behandling i utlandet for det offentliges regning.
Med en rivende utvikling innen medisinen kan helsevesenet i dag tilby behandling for sykdommer som tidligere var uhelbredelige. Så lenge helsetjenester tilbys gratis av det offentlige, vil etterspørselen være nærmest ubegrenset. Høyre våger å ta prioriteringsdebatten. Vi vil derfor åpne for graderte egenandeler etter prioritet. Høyre vil innføre egenandeler for enkelte lavt prioriterte tjenester.
Verdiskaping/skattepolitikk
Globaliseringen gir norsk næringsliv nye muligheter, men stiller næringslivet også overfor nye utfordringer. Høyre vil gi norsk næringsliv rammebetingelser som samlet er minst like gode som landene rundt oss. Det samlede skatte- og avgiftsnivået må ned mot nivået i EU-landene. Høyre vil fjerne investeringsavgiften og formuesskatten. Store innenlandske avstander og lang vei til markedene i Europa er i utgangspunktet en konkurranseulempe. Høyre vil derfor øke investeringene til samferdselsformål, sette ned bensin- og dieselavgiften og fjerne flyseteavgiften.
Høyre vil bygge statens eierskap i næringslivet kraftig ned.
Høyre vil avvikle selektiv næringsstøtte til bedrifter og bransjer, og i steden arbeide for bedre rammebetingelser for all næringsvirksomhet. Høyre vil arbeide for å sikre norske varer fri markedsadgang i utlandet, og vil prioritere en friere verdenshandel med fiskeprodukter i de kommende WTO-forhandlingene. Høyre mener at offentlige tilskudd til jordbruket må legges om fra produksjonsstøtte til arealstøtte som direkte retter seg mot hensynet til bosetting i distriktene, biologisk mangfold og bevaring av kulturlandskapet. De årlige jordbruksforhandlingene avvikles. Den samlede støtten til landbruket reduseres. Importvernet og markedsreguleringen trappes ned.
Høyre vil la den enkelte beholde mer av sin egen inntekt. Høyre vil gi lavere skatter for alle. Gjennomsnittlig inntektsskatt skal særlig reduseres for lavere inntekter. Alle bør kunne leve av egen lønn.
Familiepolitikk
Lavere skatter vil styrke barnefamilienes økonomi. Høyre vil forbedre ordningen med inntektsfradrag for pass og stell av barn slik det gis tilnærmet samme fradrag for hvert barn, i steden for dagens ordning hvor fradraget blir kraftig redusert for hver barn utover det første.
Høyre vil styrke familiens rett til å velge omsorgstilbud for sine barn. Høyre vil la pengene følge barna til den barnehagen foreldrene velger, uavhengig av om den er privat eller offentlig drevet. Dette vil legge til rette for økt utbygging av barnehageplasser i privat regi, og gi et mer variert og mangfoldig tilbud i tråd med familienes ulike behov. For de som velger å ikke benytte seg av en barnehageplass, vil Høyre videreføre dagens kontantstøtteordning.
Pensjonsreform
Den norske stat har pådratt seg betydelige pensjonsforpliktelser. I årene fremover vil disse forpliktelsene økte ved at det bli flere pensjonister og færre yrkesaktive for hver pensjonist. For å sikre pensjonene, og samtidig unngå dramatiske skatteøkninger, mener Høyre at vi må sette av penger nå. Høyre vil gjøre om Petroleumsfondet til et pensjonsfond, som suppleres med dagens Folketrygdfond, salg av statlige eierandeler i næringsvirksomhet og oljeinntekter i årene som kommer for å dekke dagens pensjonsforpliktelser.
Samtidig vil Høyre ha en reform av pensjonssystemet som trygger fremtidens pensjoner. Det er viktig for Høyre at den enkelte kan ha tillit til at opparbeidede pensjonsrettigheter faktisk vil bli utbetalt. Høyre vil derfor gjennomføre en trygghetsreform hvor dagens innbetalinger til Folketrygdens tilleggspensjoner erstattes av obligatoriske innbetalinger til privat tilleggspensjon. Den enkelte får selv eiendomsretten til sin tilleggspensjon, og kan selv velge hvem som skal forvalte pengene og hvordan de skal investeres. Det offentlige skal fortsatt ha ansvaret for å utbetale en felles grunnpensjon til alle.
Høyre vil legge til rette for økt arbeidsdeltakelse blant eldre. Eldre må få frihet til å velge om man vil ønske å stå i arbeid også utover dagens formelle pensjonsalder. Skatte- og pensjonssystemet må utformes slik at det blir lønnsomt å være i arbeid så lenge som mulig, blant annet ved at man får utbetalt en høyere pensjon når man er i arbeid utover dagens formelle pensjonsalder.
Miljøvern
Høyre har et generasjonsaspekt på miljøvern. Hver generasjon har en forpliktelse til å overlate jorden til den neste i like god forfatning som man selv overtok den fra forrige generasjon. Økonomisk versdiskapning må være innenfor naturens tålegrenser. Høyre vil bruke markedet i miljøets tjeneste. Skatte- og avgiftssystemet må utformes slik at det lønner seg å opptre miljøvennlig. Høyre vil ta i bruk kvotehandel som miljøpolitisk virkemiddel for å motvirke at miljøavgifter blir brukt som rene inntektskilder for det offentlige.
Av hensyn til mulighetene for naturopplevelser for kommende generasjoner vil Høyre være restriktive i forhold til videre utbygging av vannkraft. Det bør i steden satses på modernisering og oppgradering av eksisterende kraftverk. Som en av Europas største energiprodusenter, med våre olje- og gassreserver og med åpning for bygging av gasskraftverk innenlands, mener Høyre at Norge bør ta seg råd til å verne de resterende uregulerte vassdrag for naturopplevelser, og som arv til fremtidige generasjoner.
Høyre vil avvikle den norske kullgruvedriften på Svalbard. Svalbard er et svært følsomt naturområde, og inngrep i dette området får store konsekvenser. I tillegg til miljøproblemer knyttet til selve driften, er det kull i seg selv en lite miljøvennlig energikilde.
Forsvar
Høyre vil reformere det norske forsvaret for å møte en ny sikkerhetspolitisk situasjon. Endringer i europeisk forsvars- og sikkerhetspolitikk gjør at vi står overfor andre og mer sammensatte utfordringer enn under den kalde krigen. Dagens forsvar er basert på mobilisering mot et større angrep, og ikke tilpasset det konfliktmønsteret vi ser i dag, som etniske konflikter, spredning av masseødeleggelsesvåpen og utbredelse av kriminalitet og terrorisme. Høyre vil derfor arbeide for et reaksjonsforsvar som kan håndtere kriser nasjonalt og internasjonalt. Det betyr et forsvar som er bedre oppdatert når det gjelder materiell og som har en mer effektiv organisasjon enn i dag.
