
10. februar 2001
Høyres Stortingsgruppe
Oddvard Nilsen:
Rushtids-avgift rammer urettferdig
Arbeiderpartiet og sentrum vil nå tvinge nye avgifter på bilistene. Allerede i dag er bilistene tynget ned av en rekke med avgifter, som plasserer Norge helt i avgiftstoppen. Det er uhyre provoserende at Arbeiderpartiet og sentrum nå vil innføre nye avgifter som rammer alle dem som er avhengige av bil for å komme seg fram og tilbake på jobb og kjøre barn i barnehagen. På den måten vil det skapes nye klasseskiller på norske veier.
Transportøkonomisk Institutt har tidligere beregnet virkningene av rushtids-avgift. Analysene viser at en passering i rushtiden må koste mellom 30 og 50 kroner for at trafikken skal reduseres. Det betyr altså at de som er avhengige av å kjøre om morgenen og ettermiddagen, må ut med 60-100 kroner hver dag. Småbarnsforeldre, som ofte har stram økonomi, har ikke noe annet valg enn å kjøre nettopp i rushtiden når barnehager og skoler er åpne. Nok en gang viser Arbeiderpartiet at det vil legge nye avgifter på folk flest, og dermed skape en skjevere fordeling i samfunnet.
Ikke bare på veiene florerer avgiftslysten. Arbeiderpartiet har ovenikjøpet foreslått økte ferjepriser i rushtiden, som om ikke ferjebrukerne skulle ha nok utlegg fra før. Sentrum foreslår at bilistene, gjennom bompenger på veiene, skal betale for jernbaneutbygging. De samme partiene åpner dessuten for å påtvinge lokalsamfunn bompengeprosjekter, og at slike prosjekter skal finansiere utbygging i distriktene. Dette viser at de andre partiene fortsatt ser på bilistene som rene melkekuer, sier Oddvard Nilsen.
