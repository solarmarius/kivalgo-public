
Oslo, den 17. februar 2000
Kristin Krohn Devold, leder av justiskomitéen:
JA TIL MER ARBEIDSINNVANDRING
Høyre foreslår i forbindelse med ny lov om arbeidsinnvandring en oppmykning av dagens rigide regelverk om arbeidsinnvandring til Norge for folk som kommer fra land utenfor EØS. Vi mener dette er nødvendig både for å møte utfordringene i omsorgssektoren og for å kunne tilby konkurransedyktige vilkår for nye næringer.
Regjeringen har dessverre vist liten evne til å tenke nytt og foreslår få nye grep for å liberalisere arbeidsinnvandringen. Høyre vil derfor utfordre Arbeiderpartiet til å myke opp dets motstand mot en mer liberal politikk på dette området slik at vi kan få et mindre rigid regelverk. Til nå har LO hindret utviklingen i Arbeiderpartiet i denne saken. Sammen med Fremskrittspartiet har Arbeiderpartiet gjort det for vanskelig å hente fagfolk og spesialister fra ikke-EØS-land som vi trenger innenfor en rekke områder her i landet.
Vi har i dag gode erfaringer med å hente inn helsepersonell fra utlandet. Dette bør vi fortsette med. I tillegg er det nå på tide å myke opp reglene hvis Norge skal kunne henge med i konkurransen innenfor sektorer som for eksempel IT. Disse har behov for ekspertise som ikke alltid finnes her i landet og som vi ofte må utenfor EØS-området for å finne. Høyre inviterer de andre partiene til å vise vilje til å gjøre det lettere for disse bedriftene og på den måten legge forholdene til rette for at det skapes nye arbeidsplasser her i landet.
