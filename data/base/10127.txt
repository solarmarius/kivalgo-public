
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
Prinsipp
program

for   Norges
Kommunistiske
Parti


vedtatt på NKP's 14. landsmøte, 2.-4. november 1973



Vårt grunnsyn

Den vitenskapelige sosialisme-kommunisme er det teoretiske grunnlaget for Norges Kommunistiske Parti, dets syn og virke. Det var Karl Marx og Friedrich Engels som grunnla denne teori. Senere er den blitt utviklet og ført videre, særlig av Lenin. Den vitenskapelige kommunisme kalles derfor også marxismen-leninismen. Den er ikke en samling dogmer, men en levende teori i stadig utvikling. Den er en veiledning til handling for arbeiderklassen i alle land og må anvendes konkret både på den internasjonale situasjon og på forholdene i det enkelte land.

Den vitenskapelige kommunismens filosofiske grunnsyn, dens verdensanskuelse og syn på samfunnsutviklingen, er den dialektiske og historiske materialismen. Dette grunnsynet klarlegger de allmenne lovene for utviklingen og de lover som gjelder spesielt for samfunnet. Det viser at all skriftlig overlevert historie er en historie om klassekamp, at det ene samfunnssystemet avløser det annet fram gjennom tidene, at overgangen fra det ene til det annet system er en lovmessig prosess og skjer gjennom revolusjon - væpnet eller ikke væpnet - hvor en ny klasse tar makten og ledelsen av samfunnet.

Den vitenskapelige kommunisme viser hvordan på et bestemt trinn i samfunnsutviklingen et fåtall rev til seg eiendomsretten til de viktigste produksjonsmidlene og derved ble istand til å leve og berike seg av det som det store flertall skaper ved sitt arbeid. Den viser hvordan urfellesskapet ble avløst av slavesamfunnet, hvordan slaveholdersamfunnet ble avløst av føydalsamfunnet og det igjen av det kapitalistiske samfunnet. Den viser at heller ikke dette samfunnet er evig, at det vil bli avløst av det sosialistiske som så går over i det klasseløse kommunistiske samfunnet.

Den vitenskapelige kommunismen, marxismen-leninismen, viser oss klassekampens rolle som drivkraft i samfunnsutviklingen. Framfor alt klargjør den arbeiderklassens rolle og historiske oppgave. Gjennom forbund med andre arbeidende klasser og lag vil arbeiderklassen ikke bare frigjøre seg selv, men også for alltid frigjøre hele samfunnet fra utbytting, undertrykkelse og klassekamp. Gjennom den sosialistiske revolusjon vil den overvinne kapitalismen og sammen med sine forbundsfeller bygge opp det sosialistiske og klasseløse kommunistiske samfunnet.

Den vitenskapelige kommunismen viser arbeiderklassen hvordan den må føre kampen for å nå fram til sitt historiske mål. Den viser veien, midlene og metodene, den nøye sammenhengen mellom kampen for dagskravene og kampen for makten. Den setter det kommunistiske partiet i stand til å utarbeide en riktig strategi og taktikk og væpner det mot opportunisme. Den viser at arbeiderklassen bare kan vinne den endelige seier i samarbeid med det store flertall av folket om det står under ledelse av et kommunistisk parti.


I

En verden i overgang fra kapitalisme til sosialisme

Vi opplever i dag overgangen fra de tidligere klassesamfunn til det klasseløse kommunistiske samfunn. Det er det største og mest avgjørende tidsskifte i menneskehetens historie. Kapitalismen har selv skapt de materielle betingelser for dette - den moderne storproduksjon, og selv framkalt de samfunnskrefter som vil fullbyrde denne utvikling- arbeiderklassen og dens forbundsfeller. Dette er en lovbestemt, allmenn retning i våre dagers samfunnsutvikling.

Kapitalismen fører uunngåelig til at de økonomiske og politiske motsigelsene i dette samfunnet blir stadig dypere og skarpere. En økende, omfattende og mer bevisst kamp fra arbeiderklassen og dens forbundsfeller mot det kapitalistiske systemet er en naturlig følge av dette.

Vår tid er i sterkere grad enn noen gang før preget av kampen mellom sosialismen og kapitalismen, mellom den internasjonale arbeiderklassen og det monopolistiske storborgerskapet i verden, mellom den nasjonal-demokratiske frigjøringsbevegelsen og imperialismen. Kampen tilspisses på alle områder av samfunnslivet - i økonomien, politikken, ideologien og kulturen. Denne kampen går på tvers av alle landegrenser. Det er en internasjonal klassekamp, et uttrykk for klassesamfunnets egne indre motsigelser og samtidig en historisk nødvendighet for å løse dem. I en tredjedel av verden har denne kampen gitt seier til sosialismen.
*
Sitt første historiske nederlag fikk kapitalismen da Russlands arbeidere og bønder i 1917 gjennomførte sin store sosialistiske oktoberrevolusjon og opphevet den kapitalistiske utbyttingen, etter at de hadde erobret den politiske makt og la grunnen til det første klasseløse samfunn i verden. Det var den første varige seier for verdenssosialismen, innledningen til det imperialistiske kapitalistiske verdenssystemets totale oppløsning. Fra denne tid kom kapitalismen inn i en allmenn, altomfattende krise som den siden ikke har kommet ut av.

Sitt annet store nederlag fikk imperialismen da de fascistiske aksemaktene brøt sammen under den annen verdenskrig. Her spilte Sovjetunionen den avgjørende rollen. Den folkedemokratiske revolusjon seiret i Kina og i en rekke europeiske land som gikk over til sosialismen. Siden da er kapitalismens allmenne krise blitt enda dypere og mer omfattende og har nå gått inn i sitt tredje stadium med en vesentlig forandring av styrkeforholdet i verden mellom kapitalisme og sosialisme. Motsetningene mellom de imperialistiske land og de koloniale, halvkoloniale og avhengige land, nye motsetninger i imperialismen selv, særlig mellom USA og andre kapitalistiske land, og ikke minst tilspissingen av klasseantagonismene i de høyt utviklede kapitalistiske land, forverrer kapitalismens allmenne krisetilstand.

Det vietnamesiske folkets seier over den amerikanske imperialismen, sammenbruddet for den kalde krigens politikk og framgangen for ideen om fredelig sameksistens mellom stater med motsatte samfunnssystemer, den politiske og sosiale krisen i USA, utviklingen mot avspenning, økonomisk, vitenskapelig og kulturelt samarbeid mellom kapitalistiske og sosialistiske land, noe de imperialistiske land tvinges til å godta - alt dette har styrket fredens, demokratiets og sosialismens krefter og ytterligere svekket imperialismen.

I den verdensomspennende kampen mellom kapitalismen og sosialismen er det en klar hovedtendens - imperialismen kan ikke stanse den historiske utviklingen fra kapitalisme til sosialisme, selv om den ved bruk av militære og andre maktmidler for en tid kan hemme den. Det er det sosialistiske verdenssystemet, den internasjonale arbeiderklassen og alle revolusjonære krefter som nå bestemmer hovedveien for menneskehetens utvikling.


Kapitalismen i går og i dag

Det kapitalistiske samfunnet er i stadig forandring. Denne forandringen har både objektive og subjektive årsaker - utviklingen av kapitalismens egne motsigelser, bevisste inngrep for å tilpasse kapitalismen til dagens situasjon.

Men trass i alle forandringer beholder kapitalismen de faste kjennetegn som gjelder for alle dens utviklingsfaser. Kapitalismens grunnlag er i dag som før det borgerlige privateiet av produksjonsmidlene, kapitalen, den eiendom som utbytter lønnsarbeid, og har som nødvendig forutsetning at det overveldende flertallet i samfunnet er eiendomsløse.

Kapitalismen er et samfunnssystem der en tallmessig liten gruppe - kapitalistklassen - eier de viktigste produksjons- og finansmidlene: råstoffer og viktige naturrikdommer, fabrikkene, de store skog- og jordeiendommene, handelsflåten og andre transportmidler, bankene og forsikringsselskapene. Det store flertall av arbeidende mennesker - arbeiderklassen - eier ikke produksjonsmidler, men må selge sin arbeidskraft til kapitalisten mot lønn for å leve.

Fordi kapitalistene eier produksjonsmidlene, får de også herredømmet over alt som arbeiderklassen framstiller. Ved sitt arbeid skaper lønnsarbeiderne et overskudd, en merverdi, som kapitalisten tilegner seg uten vederlag som profitt. Kapitalisten utbytter lønnsarbeiderne. Motivet for den kapitalistiske produksjon er å hope opp stadig mer profitt. Kan ikke produksjonen gi profitt, har ikke kapitalistene interesse av den. Mesteparten av rikdommen som lønnsarbeidet skaper - kapitalen, samles i hendene på de større kapitalister.

Under kapitalismen utvikler produksjonen seg sprangvis og blir stadig avbrutt. Høykonjunktur følges av økonomisk krise, oppgang avløses av nedgang og depresjon. Kapitalistenes bestrebelser for å øke produksjonen uten noen grense kommer i motsetning til det forhold at forbruket under kapitalismen begrenses av de trange rammene for folkets kjøpekraft.

Det oppstår overproduksjon og økonomisk krise. For å motvirke misforholdet mellom produksjon og etterspørsel, som kan gi slike drastiske utslag som den økonomiske verdenskrisen i trettiårene, og for å mildne virkningene av de økonomiske krisene og tilbakeslagene som gjentar seg med visse mellomrom, har kapitalen i sin nåværende utviklingsfase tatt i bruk en rekke såkalte virkemidler.

Kappestriden mellom de to samfunnsøkonomiske systemene, de samfunnsmessige virkningene av den vitenskapelige og teknologiske revolusjonen og presset fra hele den revolusjonære prosessen i verden tvinger monopolkapitalen og staten til å planlegge, regulere og integrere den kapitalistiske produksjon, nasjonalt og internasjonalt. Men gjennom slike tiltak fornekter kapitalismen samtidig seg selv og bekrefter at dagens samfunnsproblemer bare kan løses av sosialismen.

De inngrep som er gjort for å tilpasse kapitalismen til den nye situasjon, har i de siste tiårene bragt visse resultater. Det har inntil det siste vært en akselerasjon i veksttempoet for industriproduksjonen og særlig for utenrikshandelen. Den kapitalistiske økonomiens sykliske utviklingskarakter har endret seg til en viss grad. Den internasjonale lavkonjunktur har ikke gitt så krasse utslag. Krisene har vært kortvarige, men har inntrått oftere i enkelte land. Oppgangsfasene har hatt lengre varighet. Andre land har greid å holde seg utenfor kapitalismens verste krisevirkninger. Noen har unngått massearbeidsløshet og nød, mens andre har konstant arbeidsløshet som teller millioner. En viss utjevning av inntektsnivået har funnet sted i noen land, og de har bøtet på den mest grelle sosiale urettferdighet. Alt er skjedd under trykket av det nye styrkeforholdet i verden og den stigende aktivitet og større kraft som arbeiderklassen og dens forbundsfeller har utfoldet i klassekampen.

En del av kapitalismens kjennetegn er blitt mer framtredende enn andre og viser tydeligere enn før det kapitalistiske klassesamfunnets uløselige motsigelser, kapitalismens parasitære og hyklerske karakter, dens forfallstendenser og stadig mer reaksjonære vesen.

Den hurtig økende kapitalkonsentrasjonen, monopoliseringen og sentraliseringen forsterker i tidligere ukjent grad motsetningen mellom arbeidets, produksjonens samfunnsmessige karakter og den kapitalistiske formen for tilegnelse av arbeidets resultat, det ferdige produkt. Grunnmotsigelsen i det kapitalistiske samfunnet, motsetningen mellom arbeid og kapital, forsterkes, utdypes og utvides. Polariseringen mellom grunnklassene øker.

Med sine antagonistiske klasser er kapitalismen forlengst foreldet som ordning av samfunnet. Den er i historisk forstand et døende system. Det holdes oppe gjennom inngrep av den borgerlige stat som stadig tydeligere representerer kapitalens, monopolkapitalens, interesser. Med sitt nett av ideologiske, politiske og økonomiske organer tjener staten monopolkapitalen og beskytter det kapitalistiske systemet mot enhver kritikk som retter seg mot dets økonomiske grunnlag og angriper systemets juridiske overbygging. Staten griper mer og mer inn i klassekampen på alle områder og dikterer avgjørelser til monopolkapitalens fordel.

Ved delvise forbedringer og halve sosiale og kulturelle reformer søker de herskende å ta brodden av kritikken mot systemet. Arbeiderklassen søkes integrert i dagens statsmonopolistiske kapitalistiske samfunn på forskjellig vis. Men i arbeiderklassen modnes den tanke at det kapitalistiske systemet, trass i alle reformer, står i veien for realisering av arbeiderklassens og folkets interesser.

Kapitalismen med sin aggressive imperialistiske politikk er skyld i to verdenskriger og en rekke såkalte lokale kriger med tap av millioner menneskeliv. Imperialismen har skapt fascismen, den framelsker rasisme og angriper de demokratiske rettigheter og friheter.

Imperialismen er ansvarlig for at mange hundrer millioner mennesker lever i nød og elendighet og fordømmer hele folkeslag til utslettelse.

Kapitalismens utvikling viser at statsmonopolkapitalismen, imperialismen, kommer i stadig sterkere konflikt med livsinteressene ikke bare til arbeiderne, men til forskjellige sosiale lag, nasjoner og land. Den viser også at kapitalismen ikke bryter sammen av seg selv, ikke frivillig viker plassen for sosialismen, det eneste samfunnssystem som kan løse de grunnleggende problemene i våre dagers verden. Derfor modnes også den tanken i arbeiderklassen og i de brede folkemasser at kapitalismen, imperialismen, må styrtes gjennom aksjon av arbeiderne, bøndene, fiskerne, de intellektuelle og andre befolkningslag som lever av sitt arbeid, av folk og nasjoner som monopolkapitalen undertrykker og utbytter.


Statens rolle i monopolkapitalens økonomi

Staten er kapitalismens sentrale organ i gjennomføringen av den politikk som skal hjelpe kapitalismen til å overvinne de verste virkningene av systemets motsigelser. Dette skjer gjennom forsøk på å planlegge og regulere den kapitalistiske økonomi. Statsplanlegging, allment uforenlig med frikonkurransens kapitalisme, er blitt en uunngåelig nødvendighet under monopolkapitalismen. Bare ved statens hjelp kan monopolkapitalen skaffe seg midler til utvidet reproduksjon, som er en forutsetning for kapitalismens videre eksistens. Monopolkapitalen gjør derfor staten til et lydig redskap for sine spesielle interesser, vokser sammen med den. Det oppstår statsmonopolistisk kapitalisme. I dag går monopolkapitalen hand i hand med de høyresosialdemokratiske og sosialliberale talsmenn for en plan- og reguleringspolitikk som i prinsippet respekterer den private eiendomsretten til produksjonsmidlene, men i virkeligheten samler eiendommen på stadig færre hender gjennom industri- og banksammenslutninger og styrker storkapitalens, monopolkapitalens, maktposisjoner i samfunnet. Statens aktive medvirkning til rasering og nedleggelse av små og mellomstore bedrifter begrunnes med at det er nødvendig å skape store enheter for å kunne utnytte moderne vitenskap og teknologi til å bli konkurransedyktig på det kapitalistiske markedet. Det reises storindustri i statens regi og staten er med på å danne kapitalsterke foretak hvor privat kapital ikke strekker til eller vil ta risikoen ved investeringer. Alle disse foretak inngår som viktige ledd i den statsmonopolistiske kapitalismen. De er også uttrykk for den motsetningsfylte rolle det enkelte lands nasjonale stat spiller i den internasjonale maktkamp monopolene, imperialistene i mellom, i en fase som ellers preges av nedbryting av de nasjonale skrankene, hvor nasjonal statsmakt overføres til overnasjonale maktorganer i sluttede blokker.

Planleggings- og reguleringstiltakene settes under storborgerskapets herredømme inn for å sikre en utvidet reproduksjon av produksjonsmidler og forbruksvarer. Men den utvidede reproduksjonsprosessen produserer ikke bare de materielle vilkårene for den videre produksjon. Den produserer også påny og i utvidet form de kapitalistiske produksjons/eiendomsforhold og utbytningsforhold. Kapitalistene står stadig fram som eiere og arbeidere som lønnsarbeidere, samtidig som utbyttingen av arbeiderne øker og forsterker klassemotsetningene. De viktigste plan- og reguleringstiltak for å sikre utvidet kapitalistisk reproduksjon er følgende: Statsfinansiering av den moderne kapitalismens infrastruktur, energiproduksjon, transport, telekommunikasjoner. Monopolkapitalen nytter en rekke statstiltak for å forlenge kapitalismens eksistens: by- og industrivekstanlegg, utdannings- og forskningssentre osv. Økt militarisering, statsbestillinger for beredskapslagre og militært sløseri. Skattepolitiske, kredittpolitiske, lønns- og prispolitiske tiltak. Kort sagt en politikk med en omfordeling av nasjonalinntekten som favoriserer monopolkapitalen og legger nye byrder på det arbeidende folk på toppen av den utbytning de er utsatt for i selve produksjonen.

Økt overtid og utsvetting, og framfor alt forsøkene på "samordnede inntektsoppgjør", har til hovedformål å øke kapitalistens andel av nasjonalproduktet.

Ved siden av disse og andre statstiltak for å forlenge kapitalismens eksistens, tar monopolkapitalen i bruk en rekke nye virkemidler: Vareetterspørselen stimuleres ved en overdreven utbygging av handelssektoren. Ved vitenskapelig utprøvde psykologiske metoder og midler i reklamen og salgsteknikken gjennomføres en omfattende manipulering av forbrukerne. Kunstige behov fremkalles, kjøperne suggereres til å velge bestemte produkter og presses av et oppdrevet statusjag til å skaffe seg såkalte varige forbruksgjenstander som setter dem i stor og langvarig gjeld og tvinger dem til å betale store rentebeløp til bankene og kredittinstitusjonene. Varekvaliteten forringes, det bygges inn svakheter i stadig flere forbruksartikler. Hurtig vekslende moter og såkalt moralsk nedsliting av utstyr og innretninger og andre påfunn for å tvinge konsumentene til stadig nyinnkjøp, er alt sammen ledd i monopolkapitalens "forbruker"politikk.

For å øke etterspørselen og sikre kontinuerlig profittproduksjon er kapitalistene selv interessert i en viss lønnsøkning, men bare slik at den sikrer stigning i deres merverdi og at det vesentlige av lønnsstigningen kompenserer bare en del av forutgående prisstigning og avgifter. De lønnstillegg kapitalistene innrømmer arbeiderne idag er ellers resultat av arbeidernes egen kamp for å bringe lønningene i samsvar med arbeidernes økte forbruk, et forbruk som er nødvendig for reproduksjon av den kvalifiserte arbeidskraft moderne produksjon krever.

Stigningen i levekostnadene, økt arbeidsintensitet og høyere arbeidsproduktivitet som ikke kompenseres, er forringelse av lønnen. Høyningen av lønnen kan ikke i og for seg framkalle prisstigning og høyere levekostnader. Den kan bare heve arbeidernes andel av nyproduserte varers samlede verdi og tilsvarende forringe kapitalens. Inflasjonen begynner ikke med lønnsstigning, men med en forhøyelse av prisene utover de normale "produksjonsprisene". Prisene under dagens kapitalisme er monopolpriser, framtvunget av bransjeorganisasjonene gjennom staten. Under statsmonopolkapitalismen beveger prisene seg bare oppover, også under avsetningskriser. Prisforhøyelsene forringer pengenes verdi og kapitalisten kan betale arbeiderne med penger som stadig synker i verdi Dette innbringer stor profitt.

Dette er noen av de viktigste virkemidlene for å redde det kapitalistiske systemet.


Den vitenskapelige og teknologiske revolusjon

Den vitenskapelige og teknologiske revolusjon har forsterket de grunnleggende motsetningsforhold i kapitalismen. Den betyr et kvalitativt sprang i menneskenes kjennskap til naturlovene og til hvordan de kan utnyttes i produksjonsprosessen. Den vitenskapelige og teknologiske revolusjon skaper de materielle mulighetene for et kjemperykk framover i den samfunnsmessige arbeidsproduktivitet og legger de materielle vilkårene til rette for å tilfredsstille hele menneskehetens materielle og kulturelle behov i stor grad.

De nye mulighetene for menneskene til å nytte naturens veldige ressurser på en planmessig og fornuftig måte, mangedoble menneskets skapende evner og framstille veldige nye materielle verdier, stiller spørsmålet om samfunnssystemets evne til å løse problemene, produksjonsforholdene, eiendomsforholdenes karakter, med stadig mer påtrengende skarphet. Erfaringene viser at kapitalismen ikke kan sikre at de materielle mulighetene som foreligger, blir brukt for å sikre menneskenes behov. Kapitalen bruker den vitenskapelige og teknologiske revolusjon til å øke profitten og utbytningen av det arbeidende folk, til krigs- og undertrykkelsesformål. Utnyttet av kapitalistene forsterker den de samfunnsmessige antagonismene som eksisterer og skaper nye motsigelser. Først og fremst motsigelsen mellom de store mulighetene som den vitenskapelige og teknologiske revolusjonen åpner, og de hindringer som kapitalismen reiser for å utnytte dem til menneskehetens beste. Videre motsigelsen mellom den moderne produksjonens samfunnsmessige karakter og den måten monopolkapitalen, gjennom staten og overnasjonale maktorganer, søker å "planlegge" og "regulere" kapitalismen.

Den vitenskapelige og teknologiske revolusjon har skapt en uhyre vekst i energiframstillingen og lagt til rette de materielle vilkårene for en rask omforming av det miljø menneskene lever og produserer i. Om denne miljøforandring skal bli til det bedre eller til det verre avhenger av det samfunnsøkonomiske systemets evne og muligheter, dets orientering på profitt - eller behovsproduksjon. Erfaringene har vist at under den statsmonopolistiske kapitalisme har jakten etter maksimal profitt slått ut i en katastrofal forverring av forurensningsproblemene og en hasardiøs utplyndring av jordens naturlige ressurser. Ødeleggelsen av menneskets naturlige omgivelser er mest intensiv i de utviklede kapitalistiske land. Den forurensning som finner sted i de største kapitalistiske industriland kan ha virkning for og forstyrre hele jordens økologiske balanse. I disse land er miljøskadene allerede av alarmerende karakter og nærmer seg en grense som ikke kan overskrides uten alvorlig fare for å miste muligheten til å snu utviklingen. Grunnårsaken til denne situasjon ligger verken i moderne teknologi eller enkeltindividets ansvarsløshet, men har sin roti selve det kapitalistiske systemet, i motsetningen mellom den teknologiske revolusjonen og monopolkapitalens hensynsløse utnyttelse av dens resultater.

Vår tids kapitalisme setter hele menneskehetens framtid på spill for sine snevre, egoistiske profittinteressers skyld. Forurensningen og forgiftningen av naturen er blitt et spørsmål som grelt avslører kapitalismens kynisme og menneskefiendtlige karakter.

Motsetningen mellom det store flertall av verdens folk og det internasjonale finansoligarki forsterkes som en følge av dette.


Den økonomiske integrasjon

Et nytt og viktig trekk ved kapitalismen i de senere år er den økonomiske integrasjonen. Den er en videreføring av prosessen med internasjonalisering av produksjonen.

Internasjonaliseringen av produksjonen er en objektiv prosess. De moderne produktivkreftene har nådd en så høy grad av konsentrasjon og teknologisk utvikling at de neppe kan utvikles særlig videre isolert fra verdensmarkedet. Utvidet verdenshandel bygd på prinsippene om likhet og gjensidig fordel uten stengende grenser, tollbarrierer og andre diskriminerende tiltak, er avgjørende for det internasjonale økonomiske framskritt. Det er et viktig middel til å fremme forståelsen mellom nasjonene, uansett hvilket system de tilhører. Utvidet verdenshandel uten diskriminering er i verdensfredens interesse. Men de kapitalistiske monopolene er ikke interessert i dette.

Integrasjonsprosessen får under kapitalismen en deformert karakter med store skadevirkninger for både de kapitalistiske og sosialistiske land og for den "tredje verden". I sin strategi mot sosialismen og folkenes frigjøringsbevegelse søker USA-imperialismen, som hittil har hatt hegemoniet i den kapitalistiske verden, å få istand en enhetlig kapitalistisk integrasjon. Denne tvangsintegrasjon motvirkes av kapitalismens egne indre motsigelser. Den kapitalistiske integrasjonen antar formen av blokker som, selv om de alle er antisosialistiske, bekjemper hverandre innbyrdes gjennom kollektiv proteksjonisme og diskriminerende tiltak og retter seg imot kapitalistiske land som ikke slutter seg til blokkene.

Blokkenes virksomhet skader verdenshandelen og kommer i strid med interessene til det store flertall av nasjonene i verden. De skjerper motsetningene mellom de kapitalistiske land og fører til handelskrig. De kapitalistiske valuta- og pengekrisene er et klart uttrykk for dette.

På grunn av kapitalismens ujevne økonomiske utvikling, og de motstridende politiske interessene dette fører til, foregår det en stadig omgruppering mellom de kapitalistiske statene. Tidligere sammenslutninger og blokker oppheves og nye skapes. En enhetlig, global kapitalistisk integrasjon lar seg ikke realisere.

De multinasjonale selskapene er den drivende kraft i opprettelsen av økonomiske, politiske og militære blokkdannelser. De trenger gjennom alle barrierer, krysser alle statsgrenser, overvinner alle tollskranker og andre beskyttende tiltak, og i tillegg til dette oppnår de særfordeler i alle kapitalistiske land.

Internasjonaliseringen av handelen og den økonomiske integrasjonen fører under kapitalismen til stadig større og større makt for den internasjonale monopolkapitalen. Den løser ingen av kapitalismens grunnleggende problemer, bare tilspisser dem. Med sin diskriminerende politikk, med sin embargo og boikott mot den sosialistiske verden, med sin forsterkede utbytning av arbeiderklassen i de kapitalistiske land og med utvidelsen av den økonomiske kløften mellom de kapitalistiske land og utviklingslandene, kommer den internasjonale monopolkapital, de multinasjonale selskapene, i stadig sterkere konflikt med stadig større deler av verdens folk.

De statsmonopolistiske forsøkene på å tilpasse våre dagers kapitalisme til den nye situasjon i verden gjennom økonomiske blokkdannelser og økonomisk styrkepolitikk er en kunstig hindring for en gjensidig fordelaktig internasjonalisering og integrasjon.

Integrasjon frigjort fra reaksjonære, diskriminerende bestemmelser er en høyere uttrykksform for den naturlige internasjonaliseringsprosessen av produksjonen. Den vil på grunn av produktivkreftenes utvikling nødvendigvis lede til en enhetlig organisering av hele verdens produksjon.

Grunnforutsetningen for dette er sosialistiske eiendoms / produksjonsforhold i hele verden.


Monopolkapitalen, demokratiet og friheten

Forandringene i kapitalismens økonomi gjenspeiles i hele den juridiske og ideologiske overbygningen i det kapitalistiske samfunnet. Lovverket ombygges med sikte på monopolkapitalens særlige behov, og et stadig voksende statsapparat vokter dens interesser. Med kapitalkonsentrasjon og sentralisering og maktens overgang på færre og færre hender følger tendensen til innskrenkning av folkets demokratiske rettigheter og friheter. Byråkratiet avgjør i stadig større utstrekning saker som skulle ligge i folkevalgte organers hender. Det gjelder i nasjonale så vel som i mellomfolkelige spørsmål. Den nasjonale suvereniteten undergraves og avgjørelser i nasjonale spørsmål overføres til "overnasjonale" organer hvor de sterkeste imperialistiske maktene bestemmer.

I de enkelte land omformes de demokratiske rettighetene og frihetene til redskaper i den stats-monopolistiske herskermekanismen. Tale- og trykkefrihet monopoliseres av dagspresse, radio og fjernsyn under kontroll av den statsmonopolistiske kapitalismens forsvarere. Gjennom disse massemedier flyter en uopphørlig informasjonsstrøm som påvirker hver enkelts synspunkter og standpunkter. Tilsynelatende er informasjonene allsidige, i virkeligheten ensidige, silt gjennom de borgerlige telegrambyråene som monopolene behersker. Det foregår en storstilet ideologisk manipulering av folkemassene. Alt snakk om frihet og demokrati, fri meningsdannelse og informasjon, blir under slike forhold direkte hykleri. Frimodige ytringer om uvesentlige spørsmål tillates. Synspunkter som kan virke til å splitte det arbeidende folk og skape forvirring i den framvoksende motstandsbevegelsen mot monopolene og deres reaksjonære politikk oppmuntres. Grunnleggende kritikk av det kapitalistiske systemet tåles ikke.

I frihetens navn vokser tendensen til å uthule, forvanske og avskaffe de demokratiske rettighetene. Motsetningene mellom liv og lære blir mer og mer åpenbare. Politisk spionasje, svartelisting, telefonavlytting, brevsnoking og de mest råtne gangstermetoder og korrupsjon i det politiske liv kjennetegner "frihetens forsvarere". Den borgerlige moralstrukturen bryter sammen, dobbeltmoralen avdekkes mer og mer. Folket nekter å godta påstanden om at streik strir imot nasjonale interesser, mens masseoppsigelser er helt i sin orden - at en parlamentarisk venstreseier er en katastrofe, mens reaksjonære mindretallskupp godtas og forsvares - at et gevær i hendene på en arbeider er terror og lovløshet, mens det i hendene på et korrupt politi eller en undertrykkelseshær er uttrykk forlov og orden.

Erfaringen viser at borgerskapet er sivilisert bare i ord, i sin verbale argumentasjon, men barbarisk i sin handling, i bruk av vold og makt. Det er i en viss grad demokratisk innen sin egen krets, men diktatorisk overfor andre klasser. Det er kultivert innenfor rammene av sin egen kultur, men primitivt og stupid i sitt angrep på andre kulturer. Det har selv en sterk klassesolidaritet, men betrakter solidaritet hos andre grupper og klasser som tar opp kampen for sine klasse interesser, på tvers av borgerlige tvangslover, som en forbrytelse. Borgerskapet taler i fedrelandets navn, men handler i kapitalens. Kapitalen har ikke noe fedreland.

Den forandring som har skjedd i det kapitalistiske systemet i etterkrigstida, særlig de siste par tiårene har på ingen måte forandret kapitalismens vesen. De samfunnsmessige antagonismene reproduseres i enda større utstrekning og i en skarpere form enn før. Det kapitalistiske samfunnet viser voksende ustabilitet. I mange land flammer det opp sosiale og politiske kriser og under disse krisene innser brede lag av folket at det er nødvendig med dyptgående endringer i samfunnet.

Kapitalismen har skapt de produktivkrefter som framtvinger nye eiendoms/produksjonsforhold, de materielle vilkår for overgangen til sosialismen. Og den har framkalt den politiske kraft - arbeiderklassen i forbund med alle arbeidende, demokratiske, progressive krefter - som skal fullbyrde denne overgang. Den stats-monopolistiske kapitalismens antidemokratiske og reaksjonære karakter gjør at denne enheten vokser fram i stadig raskere tempo.

Klassekampen forsterkes og retter stadig mer effektive slag mot de illusjoner som spres av nykapitalismens og reformismens tilhengere. Med ny styrke bekreftes den vitenskapelig kommunismens revolusjonære teori.


Sosialismen - kommunismen

Sosialismen trer ikke fram i fullt utviklet form straks kapitalismen er styrtet. Den er heller ikke noe ferdig, noe fastlagt eller fastlåst for alle tider. Det sosialistiske samfunnssystemet, som alle tidligere produksjonsmåter, er i stadig forandring og omforming. På grunn avde ulike samfunnsøkonomiske vilkårene som er oppstått i de enkelte land, under påvirkning av historiske, geografiske, nasjonale og internasjonale faktorer vil metodene for oppbyggingen av sosialismen og formene for den politiske organisasjon av det sosialistiske samfunnet være forskjellige fra land til land.

Men i alle sine utviklingsfaser i de enkelte land har sosialismen grunnleggende kjennetegn. Det sosialistiske samfunnet utvikler seg etter bestemte lover som har allmenngyldighet, men modifiseres fra land til land. Det utvikler seg gradvis til stadig mer fullkomne former. Dette skjer ikke spontant, automatisk, men etter bevisst handling fra arbeiderklassen og dens parti, og forutsetter at arbeiderklassen og dens parti har den politiske makt fast i sine hender.

For første gang i historien har mennesket dermed fått kontrollen over sin egen framtid. Fra nå av er det politikken som har ledelsen over økonomien, ikke omvendt. Men politikken kan ikke utarbeides vilkårlig. Den må være i samsvar med de nye objektive utviklingslovene som oppstår på grunnlag av de nye sosialistiske produksjons/eiendomsforhold. Å oppdage disse lover å ta dem i bruk for å framskynde det sosialistiske samfunnets planmessige utvikling blir en nødvendighet. 

Praksis har siden Oktoberrevolusjonen bekreftet at den vitenskapelige sosialisme - kommunismens teori er den eneste holdbare teori for samfunnsutviklingen, også etter overgangen fra kapitalisme til sosialisme. Klassekampen opphører ikke med samfunnets overtakelse av produksjonsmidlene. All erfaring til nå har vist at i en overgangsperiode, inntil arbeiderklassen og det arbeidende lag av folket har konsolidert sin makt, vil klassekampen skjerpes, de tidligere herskerklassene vil til det ytterste utnytte alle slags vanskeligheter det nye samfunnet møter for å styrte arbeiderklassens makt. Feil, svakheter og andre negative trekk som kan påvises i de sosialistiske land, er foreteelser som er i strid med sosialismens natur, dens vesen. Der hvor praksis ikke ledes av den vitenskapelige sosialismens teori, men utvikler seg spontant og vilkårlig, i strid med marxismen-leninismen, oppstår motsigelser som bare kan overvinnes gjennom kamp.

Sosialismen er det lavere, kommunismen det høyere utviklingstrinn i en og samme produksjonsmåte.

Sosialismen er et samfunnsystem der det ikke lenger er mulig for noen å leve av å utbytte andre. Produksjons- og finansmidlene eies ikke lenger av noen få rike privatpersoner. Finansmidlene og den alt overveiende del av produksjonsmidlene tilhører samfunnet, folket i fellesskap som stats- eller samvirkeeiendom, utbytterklassene mister sin materielle basis. Inntektene fordeles etter arbeidsinnsats i produksjon og annen samfunnsnyttig virksomhet.

Sosialismen avskaffer den kapitalistiske konkurranse og det kapitalistiske profittmotivet i produksjonen. Den skaper vilkår for planøkonomi og stadig voksende velstand. Bare sosialistiske eiendomsforhold trygger en full utnyttelse av produktivkreftene til gagn for folket. Motivet for den sosialistiske produksjon er å tilfredsstille folkets stadig voksende materielle og kulturelle behov.

Sosialismen gjør slutt på anarkiet i produksjonen, de økonomiske krisene, arbeidsløsheten og fattigdommen ved at deres hovedårsak, den private eiendomsrett til produksjonsmidlene er avskaffet.

Etterhvert som sosialismen utvikler seg, gjør den slutt på den forringelsen av menneskeverdet og den kulturelle forflatningen som kapitalismen fører med seg. Sosialismen gir virkelige vekstmuligheter for kulturelt liv og menneskelig utfoldelse for alle ved å oppheve borgerskapets dirigering og innsnevring av kulturlivet. Alle gis like muligheter til å utvikle sine anlegg og interesser. Hele folket får del i en kultur som blir stadig rikere og gjør livet stadig lysere og bedre.

Sosialismen gir virkelig demokrati ved at de bredeste lag av folket trekkes med i statens styre og stell.

Sosialismen sikrer menneskeheten varig fred og folkene selvbestemmelsesrett fordi den avskaffer imperialismen og stiller alle nasjoner på like fot.

Med framsteg i teknikken og vitenskapen og høyningen av menneskenes samfunnsmessige bevissthet og moral, vil det sosialistiske samfunnet gradvis vokse over i kommunismen.

Kommunismen er en klasseløs samfunnsordning der alle produksjonsmidler blir enhetlig folkeeiendom og alle samfunnsmedlemmer blir sosialt likestilt. Samfunnet vil da være rikt nok til å tilfredsstille fullt ut alle behov for mat, klær, boliger, daginstitusjoner og andre vanlige materielle og kulturelle, personlige og kollektive behov. Fordelingen av samfunnets goder skjer ikke lenger i forhold til den innsats den enkelte yter, men etter behovene hos de enkelte samfunnsmedlemmer. Derfor vil det store prinsipp herske: Fra enhver etter evne.... til enhver etter behov.

Med opphevelsen av de kapitalistiske produksjons/ eiendomsforhold og opprettelsen av sosialistiske, med overføringen av privatkapitalistisk eiendom til samfunnseie, felleseie innledes en utvikling som følger helt andre økonomiske lover enn under kapitalismen. Den viktigste, sosialismens økonomiske grunnlov, er loven om maksimal tilfredsstillelse av hele samfunnets stadig voksende materielle og kulturelle behov, gjennom stadig øking og forbedring av den sosialistiske produksjon, på grunnlag av den vitenskapelige og teknologiske revolusjonens resultater.

Planmessig, effektiv utnyttelse av de økonomiske lover som gjelder for sosialismen i organiseringen av nasjonal-økonomien, blir den viktigste kilde til veksten i den samfunnsmessige materielle produksjon, grunnlaget for all virksomhet i samfunnet. 


Klasser og sosiale grupper

Den sosiale strukturen i det utviklete sosialistiske samfunnet er dynamisk og forandres stadig under samfunnets gradvise utvikling til kommunismen. I denne prosess omformes klasser og lag i samfunnet som har sitt grunnlag i de to ulike former for samfunnsmessig eiendom - den allmenne folkeeiendom og den kooperative kollektivbrukseiendommen - arbeiderklassen og bøndene. De intellektuelle som særskilt gruppe, kommer i et annet forhold enn før. Deres antall øker, og raskere enn de andre samfunnsgruppene. Arbeiderklassen, bøndene og de intellektuelle nærmer seg hverandre. Under sosialismen gis kvinner og menn like muligheter og rettigheter i yrkeslivet. Et grunnlag skapes for å oppheve motsetningen mellom yrkesrollen og foreldrerollen ved hurtig utvikling av kollektive forbruksformer og bedrede arbeidsbetingelser. Kvinnens økonomiske avhengighet av mannen opphører, og hun blir ikke bare i navnet, men også i gavnet likestilt med mannen på alle områder i samfunnet.

Under sosialismen vil det foregå en kamp mellom de kollektive forbruksformene og private familiehusholdningene. Det er de arbeidende kvinnene som har størst interesse av de kollektive forbruksformene og de vil derfor lede an i denne kampen. Kollektive forbruksformer er en av betingelsene for utviklingen av produktivkreftene, og denne kampen har derfor en viktig revolusjonær funksjon i oppbyggingen av sosialismen.

Under en høyt utviklet sosialisme og i kommunismen vil enkeltfamilien som økonomisk enhet avskaffes, ingen av familiemedlemmene er økonomisk avhengig av hverandre, verken foreldrene eller barna. Da vil de menneskelige relasjoner mellom familiemedlemmene utvikles fritt og likeverdig. Som uttrykk for de teknologiske, økonomiske, sosiale, politiske og vitenskapelige og kulturelle prosesser, som uttrykk for produktivkreftenes akselerende vekst, oppstår grupper avarbeidende med kvalitativt nye trekk. Arbeiderklassenvokser. Den forblir samfunnets viktigste produktivkraft. Den er bærer av det teknologiske framsteget og den ledende posisjon i samfunnet. Med den teknologiske utviklingen i jordbruket går bøndenes antall tilbake samtidig som jorda utnyttes bedre og produktiviteten øker i jordbruket. Gjennom den teknologiske utvikling i jordbruket oppstår et mer ensartet samfunnsøkonomisk grunnlag for forbundet mellom arbeidere og bønder. Motsetningene mellom by og land forsvinner. Den vitenskapelige og teknologiske revolusjonen skaper forutsetningene for arbeid som kombinerer manuell og intellektuell virksomhet. Som en følge av dette styrkes forbundet av arbeidere, bønder og intellektuelle, men det er arbeiderne i industrien som er hovedkraften.


Et nytt fellesskap-en ny mennesketype

Utviklingen av det sosialistiske samfunnets klasser og samfunnsgrupper skaper et nytt historisk fellesskap av produserende mennesker hvor skillene mellom industri- og jordbruksarbeid, mellom manuell og intellektuell virksomhet mellom kvinners og menns rolle i produksjonen og familien jevnes ut. Samtidig foregår en kulturell og politisk-moralsk vekstprosess i samfunnet. En ny type mennesker tar form. Menneskets utvikling er et mål i seg selv, ikke et middel til å oppnå andre mål. Det lever ikke for å ha det godt, men har det godt for å kunne leve et fullverdig liv. Et høyt utdannet og kultivert individ med sosialistisk samfunnsmoral stiller frivillig sine evner og kvalifikasjoner i samfunnets tjeneste for å realisere den fullstendige kommunisme. Mennesket under sosialismen er ikke først og fremst forbruker, men skaper av de konkrete vilkår for klassenes sammensmelting og opphevelse. Det vet at samfunnsmessig likhet ikke oppstår av seg selv, den formes av mennesket på grunnlaget sosialismen har lagt til rette.


Vitenskapen i samfunnets tjeneste

Det sosialistiske samfunnet gjennomfører en systematisk statlig kontroll og setter planmessige tiltak ut i livet for å motvirke skadelige virkninger av den vitenskapelige og teknologiske revolusjon. Det gjennomfører en fornuftig utnyttelse av naturressursene, sikrer den naturlige reproduksjon av ressurser som kan fornyes, og kontrollert forbruk av ressurser som ikke lar seg reprodusere. Sosialismen har alle forutsetninger for en planmessig utbygging av tidsmessige produksjonskomplekser hvor natur, bosetting og industrianlegg inngår i en helhetlig plan hvor tilfredsstillelsen av alle menneskets behov er motiv og målsetting. Det sosialistiske samfunnet løser sine miljøproblemer og bekjemper forurensinger som følger med nye produksjonsprosesser og urbaniseringen, etter landsomfattende sosiale retningslinjer. Miljøforurensningen som internasjonalt problem kan bare løses under et verdensomfattende sosialistisk system.

This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
