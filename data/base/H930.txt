
Norsk-pakistansk kulturaften, Oslo Konserthus
Onsdag 25. august 1999, klokken 18:20
Jan Petersen
Presseutdrag
- Ta en god utdannelse
Høyre ønsker å bygge bro mellom de forskjellige kulturer og folkeslag som er representert i Norge. Derfor er det viktig å få til en fruktbar integrering. Både gamle og nye landsmenn bør være åpne for nye impulser og utveksling av tanker, ideer og synspunkter.
Ny statistikk fra Statistisk Sentralbyrå viser at arbeidsledigheten blant innvandrere fortsatt er svært høy. Det beklager jeg. Fra Høyres side legger vi stor vekt på at alle skal behandles likt og at alle skal de samme muligheter til å lykkes. Vi vil konsekvent motarbeide holdninger som gjør at innvandrere blir behandlet anderledes enn andre på arbeidsmarkedet.
Samtidig vil jeg anbefale dere å delta mer aktivt i det norske samfunnet - i lag, foreninger og gjerne politiske partier. Det vil bidra til å bygge ned misforståelser og fordommer.
Det aller viktigste dere kan gjøre for å gi dere selv større muligheter i fremtiden, er å lære norsk skikkelig og å skaffe dere en god utdannelse. Utdannelsen er deres forsikring for fremtiden. Personer med gode og dokumenterte kvalifikasjoner vil Norge alltid ha bruk for.
Å delta i det norske samfunnet som borger med fulle rettigheter innebærer også å stemme ved valg. I dag vil dere få høre hva Høyre mener om hvordan samfunnet bør styres. Jeg vil be dere om å lytte til dette, sette dere inn i hva de forskjellige partiene mener og bruke stemmeretten den 13. september. Valgdeltagelsen blant innvandrere pleier å være lav. Det synes jeg er trist, for dere har like stor grunn til være med å bestemme ved kommunevalget som det andre har. I år har dere sjansen. Bruk den.
