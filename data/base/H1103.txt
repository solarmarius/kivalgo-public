
Oslo, den 25. februar 2000
av stortingsrepresentant Inge Lønning (H)
HØYRE-FORSLAG OM Å STIMULERE REKRUTTERINGEN AV LEKTORER AVVIST
Stortingsflertallet vil dessverre ikke støtte Høyres forslag om å stimulere rekrutteringen av lektorer til den videregående skole. Høyre foreslår konkret at det skal gis støtte til ferdige hovedfagskandidater som skaffer seg full lektorkompetanse gjennom ett års praktisk-pedagogisk utdannelse.
Bakgrunnen for Høyres forslag er at det blir stadig vanskeligere å rekruttere ferdig utdannede kandidater med hovedfag til undervisningsstillinger i videregående skole. Situasjonen er vanskelig innenfor de fleste fag, men må karakteriseres som prekær når det gjelder realfagene. En av årsakene kan være at kravet om ett års praktisk-pedagogisk utdannelse virker negativt på rekrutteringen. Mange ferdige kandidater vil mene at dette året bare fører til øket studiegjeld uten tilsvarende bedring av inntektsmulighetene.
Høyre mener derfor at det må gjøres mer attraktivt å skaffe seg full lektorkompetanse. I denne sammenheng bør man vurdere spesielle forbedringer i studiefinansieringen (f.eks. gjennom økede stipendier) i tilleggsåret eller gjennom en ekstra avskrivning av studiegjelden.
De øvrige partiene er nok bekymret over situasjonen, men heller ikke på dette viktige område er de villige til å gjøre noe. Antallet lektorer i videregående skole er også et spørsmål om kvaliteten i skolen, for det er en klar sammenheng mellom lærernes fagkompetanse og elevenes resultater. Desto mer beklagelig at flertallet svikter nok engang.
