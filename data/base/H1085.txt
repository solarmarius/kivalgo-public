
21. august 2000
Høyres Stortingsgruppe
Annelise Høegh, Høyres helsepolitiske talskvinne:
- Tønne kan ikke prioritere bort et av kreftplanens hovedmål
Høyre ser alvorlig på helseminister Tore Tønnes uttalelser til Aftenposten i dag om oppfølgingen av Nasjonal kreftplan. Tønne kan ikke prioritere bort det som både Regjering og Storting fastsatte som et av tre hovedmål da kreftplanen ble behandlet for to år siden - økt satsing på lindrende behandling for kreftpasienter som ikke kan helbredes. Viktige tiltak var oppbygging av kompetansesentra for smertelindring ved alle regionsykehusene. En enstemmig sosialkomite understreket behovet for økt strålekapasitet ved sentralsykehusene slik at døende kreftpasienter kan gis tilbud om lindrende behandling nær eget hjem.
En undersøkelse fra Statens helsetilsyn viste tidligere i sommer at 3000 kreftpasienter som trenger strålebehandling ikke får tilbud om dette, og ikke engang blir satt på venteliste. I følge Statens helsetilsyn må kapasiteten for strålebehandling økes med 70 pst dersom målet om full behovsdekning skal nås i 2003, slik det er forutsatt i Nasjonal kreftplan.
Høyre mener det haster med en opptrapping av strålekapasiteten. Helseministeren må i budsjettet gi en full gjennomgang av status for gjennomføringen av Nasjonal kreftplan. Om nødvendig må kreftplanen revideres for å sikre at kreftpasienter som kan ha nytte av strålebehandling raskt får tilbud om dette.
