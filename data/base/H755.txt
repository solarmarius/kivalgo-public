
Oslo, 29. juni 1998
Jan Tore Sanner (H)
Høyre vil ha fokus på norsk sokkels konkurranseevne
Stortingsrepresentant Jan Tore Sanner sender i dag brev til olje- og energiminister Marit Arnstad. Bakgrunnen er at den nylig fremlagte stortingsmeldingen om olje- og gassvirksomheten ikke drøfter norsk sokkels konkurransedyktighet. Sanner ber Arnstad legge fram en tilleggsmelding som drøfter internasjonaliseringens betydning for norsk sokkels konkurranseevne. Tilleggsmeldingen bør baseres på en uavhengig analyse av kontinentalsokkelens konkurransedyktighet knyttet til rammebetingelser som skatter, avgifter, miljøkrav, konsesjonstildelinger og styring av investerings- og aktivitetsnivået.
Konkurranseevnen avhenger av hvilke naturgitte og myndighetsbestemte rammebetingelser petroleumsselskapene må ta hensyn til når de gjør sine investeringsbeslutninger. Forutsigbarhet og langsiktige rammebetingelser har til nå vært konkurransefortrinn for norsk sokkel.
Høyre mener regjeringens politikk svekker forutsigbarheten på norsk sokkel. Produksjonsbegrensningen og investeringsutsettelsene har introdusert et betydelig politisk usikkerhetsmoment i rammebetingelsene. Tiltakene varslet i den nye stortingsmeldingen kan svekke sokkelens konkurranseevne ytterligere. Eksempler er målet om lavere aktivitetsnivå, den åpne holdningen til bruk av investeringsreguleringer og uklarhet om tidspunktet for kommende konsesjonsrunder. En diskusjon om konkurransesituasjonen på norsk sokkel aktualiseres i tillegg av økte kostnader og fallet i oljeprisen.
