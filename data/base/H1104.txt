
Oslo, den 25. februar 2000
Ansgar Gabrielsen
Høye matpriser krever omlegging av landbrukspolitikken!
Det er behov for en omlegging av landbrukspolitikken som kan bringe de norske matvareprisene ned mot prisene i våre naboland. Prisundersøkelsen fra SIFO som ble offentliggjort i Aftenposten i går viser at prisforskjellene mellom Norge og Sverige ligger på mellom 40 og 50 pst. Dette er en uholdbar situasjon. Norske forbrukere kan ikke fortsette med betydelig mer for maten enn svenskene. Matvareprisene må ned! sier Høyres næringspolitiske talsmann Ansgar Gabrielsen.
Høyre krever tiltak som kan redusere kostnadene og øke konkurransen i alle ledd i næringskjeden fra bonde til forbruker. Stortinget behandler for tiden landbruksmeldingen og utfallet blir avgjørende for landbrukspolitikken i årene fremover. Høyre vil bruke anledningen til å fremme konkrete forslag som vil få ned prisene.
Landbrukspolitikken må oppmuntre til mer rasjonell drift. Det krever en omlegging av politikken til fordel større enheter. Dagens landbrukspolitikk, som betyr en kraftig prioritering av små bruk og urasjonell produksjon, må legges om.
Konkurransen på mellomleddene er for lav og kostnadene for høye. Det er derfor positivt at samvirkene vil kutte kostnadene. Høyre vil legge forholdene bedre til rette for nye aktører som kan utfordre samvirkene og skape økt konkurranse. Det vil gi lavere priser og større vareutvalg for forbrukerne. Det er samtidig et klart behov for en gjennomgang av konkurranseforholdene på detaljistleddet. Høyre vil ta initiativ til å styrke Konkurransetilsynet mulighet til å gripe inn overfor konkurransevridende tiltak i alle ledd i matvarebransjen.
Avgiftene må ned. Flere særnorske avgifter forsterker prisforskjellene. Regjeringens varslede forslag om å redusere matmomsen vil imidlertid ikke monne. Regnestykkene i SIFOs undersøkelse viser at en halvering av den norske matmomsen bare vil redusere prisforskjellen på for eksempel bacon fra 68 til 65 prosentpoeng og på spekepølse fra 61 til 57 prosentpoeng. Tiltak som påvirker kostnadsstrukturen og konkurransesituasjonen er langt viktigere, sier Høyres næringspolitiske talsmann Ansgar Gabrielsen.
