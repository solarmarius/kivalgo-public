
8. april 1997
Pressemelding fra Kristin Krohn Devold, Stortingsrepresentant for Høyre
Nei til «100-metersloven»; Brustad og Opseth i lomma på Yngve Hågensen!
Arbeiderpartiregjeringen er i lomma på Yngve Hågensen og svikter forbrukernes interesser i sitt forslag til nye lovbestemmelser om åpningstider for dagligvarehandelen. Norske forbrukeres interesser er ofret etter intern samrøre med LO og Aps sentralstyre. Høyre vil oppheve hele åpningstidsloven.
Høyre vil gå klart i mot et forslag om en «100-meterslov» der det er antallet kvadratmeter butikkflate som skal avgjøre hvorvidt en butikk skal kunne regnes som kiosk og holde åpent. Dette vil åpne for tilfeldigheter, urettferdigheter og uheldige tilpasninger. Den ansvarlige statsråd, Brustad, har, uvanlig treffende, sagt at "forslaget er ikke helt logisk."
Lovforslaget er en sterk mistillit til forbrukernes egen evne til å tilpasse sine gjøremål og sin hverdag. Lovforslaget beskytter kioskene og bensinstasjonene, og reduserer forbrukernes valgfrihet. Der Høyre vil sette forbrukernes valgfrihet og fleksibilitet for alle arbeidstakergrupper i sentrum, har Arbeiderpartiet med dette valgt et steg tilbake til fortidens Formynder-Norge.
