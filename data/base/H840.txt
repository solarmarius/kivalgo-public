
Oslo, den 10. juni 1999
Kristin Krohn Devold:
Justiskomiteen gir politiet utvidet adgang til visitasjon
Justiskomiten har i dag gått inn for en midlertidig lovendring som gir politiet utvidet adgang til å undersøke om personer bærer ulovlig våpen på offentlig sted. Formålet med endringene er å lette politiets arbeid med å forebygge straffbare handlinger.
Lovendringene gjør at politiet i større grad enn nå kan forebygge kriminalitet ved å ransake etter ulovlig våpen, og det vil øke borgernes trygghetsfølelse, sier Kristin Krohn Devold. Å gi politiet en økt adgang til visitasjon er et nødvendig hjelpemiddel i kampen mot kriminaliteten. Lovendringene er imidlertid avpasset mot menneskerettighetene og rettssikkerhetskrav. Det er ikke gitt adgang til vilkårlig ransakelse, fastslår Kristin Krohn Devold.
