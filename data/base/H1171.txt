
10. februar 2001
Høyres Stortingsgruppe
Oddvard Nilsen:
FORTSATT IKKE NOK TIL VEIBYGGING
Ved behandlingen av Nasjonal transportplan, lyktes det dessverre ikke å få med Arbeiderpartiet på å prioritere veibygging.
Det nødvendige løft for å få skikkelige veier i hele landet, blir dessverre ikke gjort. Dette betyr fortsatt køer og for stor ulykkesrisiko på norske veier. Dette er dårlig nytt, ikke bare for privatbilistene, men også for norsk næringsliv og spesielt for norsk eksport, sier Oddvard Nilsen etter at Nasjonal transportplan er ferdigbehandlet i Stortingets samferdselskomité.
I tillegg til bevilgningene, er det mulig å frigjøre store ressurser ved å bruke anbud og foreta omorganiseringer. Klarer man å effektivisere Vegvesenets virksomhet med 10 prosent, vil det frigjøre 1 milliard kroner til nye prosjekter pr år. Stortingsflertallet har dessverre ikke tatt dette innover seg, og norsk veibygging vil fortsatt fremstå som for lite effektivt.
Ved å foreslå å øke innsatsen på sjøtransporten, ønsker Høyre å styrke sikkerheten for dem som ferdes på sjøen. Det å bedre sikkerheten er også en begrunnelse for Høyres satsing på jernbane. I tillegg ville jernbanesatsingen, sammen med den generelle satsing på kollektivtrafikk, ført til bedre fremkommelighet og miljø.
Høyres påplusninger i forhold til Regjeringens forslag:
2002-2005
Riksveginvesteringer + 2 800 mill kr
Jernbane + 240 mill kr
Kollektivtrafikk + 480 mill kr
Kystforvaltning + 300 mill kr
Sum + 3 820 mill kr
