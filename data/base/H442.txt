
Stortinget, 15. mai 1997
Pressemelding fra Høyres stortingsgruppe v/Harald Ellefsen
Mulig flertall for lavere dieselavgift
Høyre vil under behandlingen av Revidert Nasjonalbudsjett fjerne den kraftige økningen i dieselavgiften som Arbeiderpartiet og mellompartiene ble enige om under hestehandelen om budsjettet før jul. Økningen kommer på toppen av at Norge allerede fra før er på verdenstoppen i høye transportkostander og høye avgifter. Norske bedrifter så vel som forbrukere har de siste årene opplevet den ene avgiftsøkningen etter den andre som svekker norske bedrifters konkurranseevne og dessuten virker inflasjonsdrivende. Når bl.a. det avgiftsglade Senterpartiet når sier at de har forståelse for kravene fra bl. a. lastebilnæringen kan de få sjansen til å gjøre godt igjen det de var med på å drive gjennom i Stortinget for noen måneder siden. Det er i så fall bare å stemme for Høyres forslag om å sette dieselavgiften ned allerede for 2. halvår i 1997.
