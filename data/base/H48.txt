
Oslo, Royal Christiania, lørdag 1. april 1995, kl. 13.10.
Jan Petersen, Høyres leder
Høyres regionale valgkampkonferanse
Behovet for alternativer til Arbeiderpartiet
Det blir stadig hevdet at Arbeiderpartiet har tatt Høyres plass i politikken. Sannheten er at Arbeiderpartiet og Høyre gang på gang faller ned på hver sin side. Hvis Arbeiderpartiet la seg på Høyres politikk ville vi ganske raskt se at Sosialistisk Venstreparti fikk en ny storhetstid. Men det gjør de ikke.
Uten tvil bidro alliansen mellom Høyre og Arbeiderpartiet i EU-saken til å gi det inntrykk at forskjellene var små. I tiden etter har Thorbjørn Jagland bestrebet seg på å forlenge inntrykket av moderasjon, samtidig som Arbeiderpartiets regjering har fortsatt med ganske tradisjonell Arbeiderparti-politikk. Det er en systematisk dobbeltkommunikasjon vi ser fra Jagland  han må være i en ubehagelig situasjon når hans politikk ikke lar seg selge under det egentlige varemerke.
Ved å ta et blikk bare på tiden etter folkeavstemningen ser vi et klart bilde av at sosialdemokratiet tråkker i velkjente spor:
Arbeiderpartiet vil vurdere hvordan staten kan inndra barnetrygd  for eksempel ved å behovsprøve den. Målet er å få mer politisk styring over tilbudet til barna. Høyre går imot behovsprøvet barnetrygd, som vil bety ny progressiv beskatning. Høyre vil gi småbarnsforeldre større frihet til å innrette seg som de ønsker  ikke mindre.
Arbeiderpartiet har krevet registrering av alle eiere av private barnehager  angivelig for å unngå spekulasjon. Høyre advarer mot å mistenkeliggjøre barnehageeierne. Det er selvsagt ikke bare stat og kommune som kan drive seriøs barneomsorg.
Arbeiderpartiet leter etter mange nok saker til å få barnehageloven opp i Stortinget igjen  for å gi kommunene større styringsrett over inntak og drift. Høyre vil gi barnehagene ro til å gjøre det de skal.
Arbeiderpartileder Thorbjørn Jagland vil ha mer styring av barnehagene fordi «man bør sikre seg mot at det bygges ut barnehageplasser det ikke er behov for,» som han sier. Høyre tror foreldrene vet bedre enn Jagland hvilket behov som er til stede.
Arbeiderpartiet mener det ikke er ønskelig med flere privatskoler. Høyre vil forsvare muligheten til å velge et uavhengig alternativ. Det er foreldrene og de unge selv som må få avgjøre.
Arbeiderpartiets Grethe Fossum mener Kristelig Gymnasium i Oslo må miste statsstøtten hvis skolen taper mot en oppsagt gymnastikklærer i arbeidsretten. Høyre mener arbeidsrett får være arbeidsrett og KG får være KG.
Arbeiderpartiet avviser å revurdere forbudet mot midlertidige ansettelser. Høyre vil ha bort dette nye forbudet som rammer både bedrifter og arbeidstagere. Med 160.000 arbeidsledige har vi ikke råd til å forby jobber, bare fordi de ikke er 100 prosent etter LOs pipe.
Arbeiderpartiet nekter å gjøre noe med de stramme overtidsbestemmelsene som dessuten straffer uorganiserte bedrifter. Arbeidstilsynet har måttet anmelde 3 av 7 kontrollerte bedrifter, og ikke engang regjeringen selv klarer å etterleve reglene. Høyre vil gi arbeidstagere og arbeidsgivere større frihet til å avtale overtid. Bedriftene må likebehandles.
Arbeiderpartiets justisminister Grete Faremo motsetter seg stortingsflertallets ønske om enklere aksjelov for småbedrifter. Høyre vil ta hensyn til at det tross alt er forskjell på Norsk Hydro og kiosken på hjørnet.
Arbeiderpartiet holder nær kontakt med Jernbaneforbundet, som er svært fornøyd med denne kontakten  en kontakt som neppe er til fordel for hverken de togreisende eller skattebetalerne. Høyre har foreslått en omfattende omstillingspakke for NSB, men samferdselsminister Kjell Opseth nekter å uttale seg klart om Høyres forslag.
Arbeiderpartiet driver gjennom høyere moms, høyere statlige særavgifter og høyere kommunale avgifter. Selv LO peker på at momsøkningen og andre avgiftsøkninger bidrar til prisstigning. For første gang på mange år kan prisene vokse raskere i Norge enn i landene vi handler mest med. Høyre har hele tiden advart mot prisstigningsfaren og mot at det offentlige får hånd om stadig mer av lønnen.
Arbeiderpartiets Gunnar Berge vil se nærmere på om kommunestyrene skal få større adgang til å skrive ut skatt. Høyre mener det er nødvendig å verne borgerne mot økt skattepress og avviser økt beskatningsfrihet for kommunene.
Arbeiderpartiet innretter seg på langvarig bankeierskap, og sørger for å styrke statens direkte styring med DnB. Høyre vil ha bankene over på private hender.
Arbeiderpartiet sitter med hendene i fanget når Telenor inngår intensjonsavtale om 10 års leie av NSBs fiberoptiske linjenett. Dermed svekkes mulighetene for økt konkurranse om teletjenestene. Høyre advarer mot at det stikkes kjepper i hjulene for en konkurranse som kan tjene forbrukerne.
Arbeiderpartiet vil endre friluftsloven for å kunne legge ut privat eiendom til friluftsmark. Høyre protesterer mot at eiendomsretten svekkes.
Arbeiderpartiets Werner Christie vil gripe inn for å forhindre at offentlige helsekroner brukes til analyser ved private laboratorier. Høyre vil ha konkurranse som tjener pasientene og skattebetalerne.
Arbeiderpartiets regjering sørger for at ventelistegarantien omdefineres, slik at færre kommer inn under den. Høyre advarer mot at problemene feies under teppet og krever dyptgripende helsereformer.
Arbeiderpartiets Werner Christie går imot at pengene skal følge pasientene, forid den politiske styringen skal ikke svekkes. Høyre vil gi pasientene reell valgfrihet og sykehusene stimulanser til å få unna køene.
Arbeiderpartiets Sigbjørn Johnsen mener det haster med å få på plass et nytt og mer rettferdig boligtakseringssystem, samtidig som han varsler saken kanskje ikke blir fremlagt for Stortinget før etter valget. Høyre sier fra  før valget  at boligen ikke skal bli statens nye skattekiste.
Arbeiderpartiet varsler kraftige omlegninger i velferdsstaten, men viker tilbake for innstramninger som virkelig monner og betyr noe for folk flest. Arbeiderpartiet tør ikke utfordre noen andre enn de som allerede er døde... Høyre har blant annet foreslått endringer i sykelønnsordningen.
Dette er bare et utvalg av konkrete forslag fra Arbeiderpartiet i tiden etter folkeavstemningen. Tendensen er meget klar: Fra barnehagen til yrkeslivet, og videre til begravelsen  Arbeiderpartiet ønsker sterkere styring over hvordan vi innretter oss. Høyre står for den motsatte holdning på alle disse områdene.
At det dobbeltkommuniseres gjelder ikke bare regjeringen. Også lokalt er det betydelig avstand mellom det som sies og det som gjøres fra Arbeiderpartiet. Jeg merket meg spesielt et oppslag med sekretæren i Oslo Arbeiderparti, Geir Axelsen for en uke siden. Det er ikke førstesideoppslaget i VG jeg tenker på, men et førstesideoppslag i Aktuelt Perspektiv, Arbeiderpartiets interne organ. Der het det fra Axelsen at Arbeiderpartiets oppgave i Oslo var å vinne Høyre-velgere. Det skulle man gjøre ved å kjøre frem valgfrihet. Men i Oslo bystyre står jo kampen gang på gang mellom Høyre som vil ha mer valgfrihet og Arbeiderpartiet som vil ha mindre. Slik er det i de fleste kommunestyrer.
