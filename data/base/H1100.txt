
24. oktober 2000
Høyres Stortingsgruppe
Jan Petersen:
Høyre vil kjøpe helsetjenester i utlandet
Høyre mener det bør åpnes for kjøp av helsetjenester i utlandet til pasienter som har måttet vente uforsvarlig lenge i norske helsekøer. Dette bør hjemles i den nye pasientrettighetsloven, som trer i kraft fra nyttår. Da loven ble behandlet i fjor vår, fremmet Høyre forslag om å lovfeste pasientenes rett til behandling innenfor individuelle frister fastsatt på medisinsk grunnlag. Om nødvendig, kunne behandlingen skje ved private institusjoner eller i utlandet. Et flertall av Ap og sentrum støttet ikke dette, og stemte i stedet for en uforpliktende rettighetsbestemmelse som overlater det meste til forskrifter, mens Frp var på linje med Høyre.
Kjøp av behandlingstjenester i utlandet vil ikke i nevneverdig grad ha virkning på etterspørselen etter arbeidskraft i Norge. Virkningen på presset i norsk økonomi vil dermed være marginal.
Høyre vil med dette utgangspunkt støtte intensjonen i Fremskrittspartiets forslag om å sette i verk en ordning med kjøp av helsetjenester i utlandet, og at denne bevilgningen gjøres overførbar til neste år. Høyre mener imidlertid ikke at det er nødvendig å opprette et eget statlig kontor for å administrere ordningen slik Hagen foreslår. Administrasjonen bør utføres av Helsetilsynet frem til staten har overtatt ansvaret for sykehusene. Deretter må man innføre en sykehusorganisering som skiller mellom bestiller og utfører, og der bestillerorganet også kan stå for kjøp av helsetjenester i utlandet. Kostnadsvirkningen av tiltaket er usikkert, men det sentrale er å etablere en ordning med klare kriterier for hvilke pasientgrupper som skal få tilbud om utenlandsbehandling.
Høyre håper det nå vil være mulig å danne flertall for å etablere en ordning med rett til behandling i utlandet, dersom behandling ikke kan gis innen forsvarlige frister ved norske sykehus. Dette kan skje ved å endre pasientrettighetsloven i tråd med det forslag Høyre tidligere har fremmet, eller ved at ordningen hjemles i lovens forskrifter.
