
Oslo, den 29. oktober 1998
Ansgar Gabrielsen
Høyre tar opp avslaget om utprøving av egnemaskin
Høyres næringspolitiske talsmann, Ansgar Gabrielsen stilte i dag følgende spørsmål til fiskeriministeren:
«Grunderen Bodvar Vetrhus i Selje har utviklet en egnemaskin som kan revolusjonere linefisket for den minste sjarkflåten. Da Vetrhus søkte Fiskeridirektoratet om tillatelse til utprøving av maskinen fikk ham avslag. Begrunnelsen er at Vetrhus ikke har mottatt statsstøtte og at maskinen kan bli en kommersiell suksess. Er avslaget i tråd med intensjonen bak Regjeringens nylig fremlagte handlingsplan for små bedrifter, og vil statsråden i motsatt fall sørge for at utprøvingstillatelse blir gitt?»
Fiskeriministeren svarte at med dagens regelverk kan det bare gis tillatelse til utprøving av nye redskaper og fangstmetoder dersom de er utviklet i offentlig regi. «Dersom det virkelig er tilfellet bør forskriftene snarest endres. Fiskeriministerens avvisende og byråkratiske holdning er totalt uforståelig og står i grell kontrast til Regjeringens løfte om å redusere skjemaveldet og gjøre det enklere å starte nye bedrifter» sier Høyres næringspolitiske talsmann Ansgar Gabrielsen. Han betegner det han først trodde var en molbohistorie som en næringspolitisk skandale, og varsler at Høyre vil ta saken opp i Stortinget.
