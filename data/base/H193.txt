
Stortinget, 10. november 1996
Pressemelding fra Jan Tore Sanner, Stortingsrepresentant
Høyre vil gi tilleggspoeng til elever som velger fordypning i naturfag på videregående skole
- Ved behandling av utdanningsbudsjettet for 1997 foreslår Høyre å innføre en ordning med tilleggspoeng til elever som velger fordypning innen naturfagene på videregående skole. Forslaget er ment som et strakstiltak for å få flere elever til å velge fordypning i sentrale fag som matematikk og fysikk, etter at det de senere år har vært en klar nedgang i antall elever som velger fordypning innen disse fagene. Den fallende interessen for fagene har også ført til en dårligere rekruttering til bl.a ingeniørutdanning.
- For ett år siden slo Naturfagutredningen alarm om naturfagene i skolen. Utredningen dokumenterte at naturfagene er svekket gjennom hele skolesystemet:
* Norske elever ligger på et lavere faglig nivå enn svenske elever.
* Naturfagene har blitt nedprioritert når det gjelder antall undervisningstimer.
* Lærebøkene preges av grove feil
* Lærerne har i stor grad valgt bort fordypning i naturfagene under lærerutdannelsen
* Antall elever som velger fysikk på videregående skole har gått dramatisk ned.
* Fysikk er i ferd med å bli et rent guttefag.
- Det er oppsiktsvekkende at Arbeiderpartiregjeringen ikke har tatt konsekvensen av konklusjonene i utredningen og rustet opp naturfagene. Høyre etterlyser derfor et helhetlig program for å styrke naturfagene. Et slikt program må omfatte lærerutdannelsen, lærebøker og timeressursen.
