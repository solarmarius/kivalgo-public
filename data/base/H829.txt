
Oslo, den 9. september 1999
Jan Petersen:
Nei til Sp's knebling av det lokale selvstyre!
Høyre har tillit til at kommunene selv best vet hvordan de kan utnytte sine ressurser og vil at kommunene selv skal bestemme hvordan de organiserer sin tjenesteproduksjon.
Senterpartiet derimot har startet et korstog mot at kommunene skal konkurranseutsette sin tjenesteproduksjon. I Trondheim har Senterpartiet og LO inngått en avtale for neste kommunestyreperiode, der Sp forplikter seg til å gå imot all konkurranseutsetting. Videre varsler Sp-leder og kommunalminister Odd Roger Enoksen at partiet sentralt er i dialog med Norsk Kommuneforbund, og at de vurderer å inngå en lignende avtale som vil gjelde for hele landet. Samtidig avviser sosialminister Magnhild Meltveit Kleppa å bruke konkurranseutsetting i omsorgssektoren.
Det er oppsiktsvekkende at Senterpartiet vil forhindre at kommunene kan velge det beste tjenestetilbudet for sine innbyggere. Erfaringer viser at konkurranseutsetting fører til både bedre ressursutnyttelse og bedre kvalitet på tjenestene. Enoksen og Kleppa legger her opp til å overstyre lokalpolitikerne og viser en total mistillit overfor lokaldemokratiet. Det er det verdt å merke seg i en lokalvalgkamp. Det er tragisk at Sp vil forhindre at gamle og syke får et best mulig tilbud for de offentlige omsorgskronene, sier Jan Petersen.
