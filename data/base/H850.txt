
Stortinget, 12. januar 1999
Pressemelding frå Petter Løvik (H - Møre og Romsdal)
Høgre foreslår skattelette for å stimulere til etter- og vidareutdanning
Høgre går inn for at enkeltpersonar kan opprette eigne utdanningskonti og få skattefordel for det beløpet som vert sett inn. Høgre vil også gi skattelette til bedrifter som investerer i etter- og vidareutdanning. Dette går fram av innstillinga frå Kyrkje- utdannings- og forskingskomiteen om etter- og vidareutdanningsreformen som vart avgitt tirsdag ettermiddag.
- Dei aller fleste bedriftene i dei fleste bransjer vil trenge personar med auka kompetanse i åra framover, seier Petter Løvik (H), medlem i komiteen. - Med desse to ordningane vil Høgre stimulere både arbeidsgivarar og arbeidstakarar til å satse meir på kompetanseheving.
Fleirtalet i komiteen går inn for å lovfeste at alle arbeidstakarar skal ha ein individuell rett til utdanningspermisjon. - Høgre ser fleire positive sider ved ein slik rett. Men vi veit at mange bedrifter, spesielt dei heilt små, vil få problem med den daglege drifta dersom ein eller fleire av dei tilsette forsvinn ut i permisjon. Vi vil vurdere saka nærare når permisjonsreglane har vore ute til høyring. I mange tilfelle vil vidareutdanning og kompetanseheving internt i bedrifta vere vel så nyttig som at dei tilsette går på eksterne kurs, seier Løvik.
