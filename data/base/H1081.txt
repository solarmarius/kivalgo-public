
20. oktober 2000
Høyres Stortingsgruppe
Kristin Krohn Devold
Justisministeren og UDI må stoppe forsvinningene av asylsøkere
Hittil i år har minst 1500 asylsøkere forsvunnet fra asylmottak. Dette er et alvorlig problem fordi flere av dem har eller får tilknytning til det kriminelle miljøet, eller de tar seg svart arbeid i Norge. Dette skaper problemer både for dem selv og norske myndigheter.
Justisministeren og UDI må sette inn langt sterkere virkemidler for å snu denne utviklingen. Det er UDI sitt ansvar å registrere de asylsøkere som kommer hit, og sørge for en rask tilbakesendelse av de som åpenbart ikke har noe grunnlag for å være her. Dette har UDI mulighet til å gjøre i dag. Dernest må man ha en grundigere registrering av de som kommer hit. Schengen-regelverket vil gi bedre muligheter for blant annet å ta fingeravtrykk, sier Kristin Krohn Devold i en kommentar, og fortsetter:
Det viktigste er jo at mange av de som kommer hit, kommer for å få jobb. Hvis vi kan åpne opp for arbeidsinnvandring, slik som Høyre har foreslått, kan de få jobbe lovlig og med lønn, i stedet for å stikke av og bli utnyttet av arbeidsgivere til svart arbeid eller begynne med kriminalitet.
