
Oslo, den 25. august 1997
Stortingsrepresentant Jan Tore Sanner (H)
Skremsler uten grunnlag om Høyres skole
Det har ikke manglet på reaksjoner på Høyres skoleutspill - 10 punkter for «verdens beste skole» - tidligere i denne uken. Mange reaksjoner fra lærere og «vanlige mennesker» er positive, mens reaksjonene fra andre politiske partier og fra lærerorganisasjonene er nokså negative. Også lederkommentarer i pressen tar stort sett avstand fra Høyres planer for en bedre skole. Disse negative reaksjonene har også en annen ting til felles: de bygger på en «skremmebilde» av Høyres forslag som har svært lite med det faktiske innholdet i Høyres forslag å gjøre.
Statssekretær Astrid Søgnen sier f. eks. at Arbeiderpartiet ikke vil IQ-teste fem- og seksåringer og dele dem inn i grupper. Nei, men det vil da heller ikke Høyre! Andre har fått det for seg at Høyre vil tilbake til et system med kursplaner og «særklasser for de dumme elevene». Hvor i alle verden har de det fra? Høyre har iallfall ikke foreslått noe slikt! Derimot har vi påvist behovet for mer bruk av differensiert undervisning, for å sette skolen istand til å gi alle elever en undervisning i pakt med evner og forutsetninger. Vi tar også konsekvensen av at behovet for differensiering og gode muligheter til faglig fordypning øker med alderen, og går derfor inn for utstrakt mulighet til faglig fordypning på ungdomstrinnet.
Høyre har ikke til hensikt å tvinge differensiering etter faglig nivå på noen, men vi synes det er mer enn merkelig at det skal være forbudt å ta hensyn til elevenes faktiske faglige nivå når man deler opp en klasse i grupper. Det er å frata lærerne en mulighet til å organisere undervisningen slik at man kan imøtekomme elevenes behov for forskjellig undervisning og forskjellige utfordringer. Den muligheten mener Høyre at lærerne skal ha, men vi overlater trygt til skolen og lærerne å avgjøre hvilke differensieringsformer som er best i forhold til målet for undervisningen. Reaksjonene på Høyres understrekning av at også faglige forutsetninger bør trekkes inn, tyder imidlertid på at Arbeiderpartiets tolkning av enhetsskolen - skolen hvor alle får mest mulig lik undervisning - har større gjennomslagskraft enn skolelovens krav om at alle elever har krav på en undervisning etter evner og forutsetninger.
Høyre har også blitt kritisert for å ha tatt opp problemet med elever med store adferdsproblemer, og dristet oss til å antyde løsninger. Men det er mye som tyder på at kritikerne ikke er klar over at dette er et problem som hver eneste dag er særdeles tilstedeværende og påtrengende for mange norske skoler, lærere, foreldre og elever: nemlig at det finnes elever som har så avvikende adferd at de ikke bare ødelegger undervisningen for seg selv, men for hele klasser. Det Høyre tar til orde for, er at skolen må få muligheter til å reagere overfor slike elever, både av hensyn til dem selv og til medelevene. Høyre har ikke noen patentløsning, men vi mener at det er naturlig å prøve løsninger hvor en slik elev tas ut av sin vanlige klasse for kortere eller lengre periode for spesiell oppfølging. For elever med svært alvorlige adferdsproblemer kan den beste løsningen være en spesialskole, - og det er altså ikke Høyre som har funnet opp begrepet. Vi har allerede spesialskoler for elever med store adferdsproblemer, og det kan være behov for å bygge ut det eksisterende tilbudet. Det vil vi komme tilbake til i forbindelse med den varslede stortingsmeldingen om spesialundervisning, som Regjeringen har klart å forsinke til etter valget. Høyres poeng er at elever med store adferdsproblemer er et reelt problem i skolen idag, og da er det en forsømmelse ikke å ta problemet på alvor. Det er ikke slik at problemet forsvinner av seg selv, bare man later som ingen ting.
Høyres 10-punktsprogram for «verdens beste skole» er ikke et opplegg for «en skole for de få», men et opplegg for en skole med sterkere vektlegging av kvalitet og kunnskaper. Høyres skole vil være en bedre skole for alle, uansett teoretiske forutsetninger. Hvert eneste barn er unikt og fortjener å få et undervisningstilbud i samsvar med sine egne evner og forutsetninger. Det er dessverre umulig i den A4-skolen som de meste iherdige enhetsskoletilhengerne står for, og hvor man forveksler kravet om likeverdighet i utdannelsestilbudene med et krav om mest mulig lik utdannelse.
