
Stortinget, 30. mai 1996
Pressemelding fra Ingvald Godal, Høyres forsvarspolitiske talsmann
Forsvaret av Vestlandet må styrkes
-Høyre vil ha to ekstra bataljoner til Vestlandet.
Regjeringen vendte i Stortingsproposisjon nr. 59 (1995-96) tommelen ned for Stortingsflertallets initiativ om å vurdere en styrking av forsvaret av Vestlandet med to bataljoner. Regjeringen fremholder at det er for dyrt å opprette to ekstra bataljoner på Vestlandet. Samtidig har Regjeringen fremlagt årlige forsvarsbudsjetter som har gjort at den akkumulerte underdekningen i forhold til anbefalingene fra Forsvars-kommisjonen av 1990 og Langtidsmeldingen for Forsvaret av 1993 har kommet opp i hele fem milliarder kroner. Regjeringen har dessverre i hovedtrekk fått flerttall for sine budsjettopplegg. Denne gangen må Arbeiderpartiet kanskje likevel bite i det sure eplet. Høyre kan få flertall for Vestlandsbataljonene sammen med Sp, KrF og FrP.
Et vedvarende ankepunkt mot den nye krigsstrukturen er at den legger Vestlandet svært åpent. Bare to feltbataljoner er øremerket for denne landsdelen. Dette ansees å være lite tilfredsstillende bl.a med tanke på de mange svært viktige installasjoner som finnes her. Derfor mener Høyre det er nødvendig å opprette de to ekstra bataljonene. Dette kan i betydelig grad gjøres ved å benytte eksisterende ressurser, bl.a finnes det trenet mannskap, offiserer og en god del utstyr fra den nedlagte Brigade 8 i Stavanger. De årlige ekstrakostnadene vil bli relativt små, og Høyre vil dekke midler til drift og ekstra materiellinvesteringer uten å svekke forsvarsevnen andre steder.
