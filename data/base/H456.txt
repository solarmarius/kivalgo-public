
Stortinget, 18. april 1997
Pressemelding fra Ole Johs. Brunæs, Høyre, medl. i Samferdselskomiteen
Veiplanen for 1998-2007 holder ikke mål
Regjeringens forslag til Norsk vei- og veitrafikkplan imøtekommer ikke de mest alvorlige behov trafikantene og næringslivet vil ha i kommende år.
Veiinvesteringene reduseres med nesten to milliarder kroner de kommende fire år. Dette vil påføre trafikantene større utgifter, gjøre bedriftene mindre konkurransedyktige og føre til unødvendig forurensning.
Ved å bygge ut E-6 fra Svinesund til Oslo for 1,46 milliarder kroner over en fireårs periode vil samfunnets transportkostnader reduseres med 2,7 milliarder kroner over samme tidsrom. Tilsvarende tall for E-18 fra Oslo til Kristiansand er at ved å bygge ut veien for 3,9 milliarder kroner vil samfunnets transportkostnader reduseres med 4,7 milliarder kroner. Dette viser at samfunnet får mere å rutte med ved å gjøre veiene mere fremkommelige. I tillegg kommer reduksjon i ulykker som resultat av bedre veier. Sissel Rønbeks utspill ved å sette helse opp mot investeringer er av denne grunn fullstendig meningsløs.
Meldingen åpner for bompengefinansiering av firefelts vei på E-18 syd for Gutu. men selv vil staten ikke bidra med penger til dette.
Utbyggingen av det sterkt trafikkerte veinettet går alt for tregt, og Høyre vil søke støtte i Stortinget som imøtekommer de nødvendigste behovene for forbedringer.
Regjeringens forslag om veiprisning i Oslo og Bergen viser at regjeringen ikke forstår hvordan samfunnet virker. Dette vil først og fremst gå ut over vanlige arbeidstakere som er helt avhengige av å komme på jobben. Dette forslaget vil Høyre sterkt motsette seg.
