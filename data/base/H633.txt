
Pressemelding, Høyres Stortingsgruppe, 12. juni 1998
Stortingsrepresentant Ellen Gjerpe Hansen, Vestfold:
Firefelts E-18 i Vestfold - Et skritt på veien
Stortinget vedtok i dag å bygge ut strekningen Gutu-Kopstad (33 km) på E-18 i nordre Vestfold til firefelts motorvei. Prosjektet skal være fullført innen utgangen av 2002. Høyres mangeårige kamp for å få bygget ut E-18 gjennom Vestfold til firefelts motorvei er kommet et langt skritt videre med dagens vedtak.
«Dette er en gledelig dag, både for innbyggerne i Vestfold og andre brukere av veien. Fremkommeligheten vil bli langt bedre, til glede for næringsliv og privatpersoner. Viktigst av alt er at dette vil være et viktig bidrag til å redusere antallet trafikkulykker på E-18 gjennom Vestfold. Vi har opplevd altfor mange trafikktragedier med alvorlige skader og dødsfall på grunn av den dårlige veistandarden », sier Gjerpe Hansen.
På grunn av manglende vilje fra Bondevik-regjeringen og stortingsflertallet har det blitt nødvendig å ta i bruk bompenger for å realisere firefelts E-18 gjennom Vestfold Det var skuffende å registrere i dagens Stortingsdebatt at Ap og sentrumspartiene nedtonet det statlige ansvaret for veibyggingen. Høyre vil fortsette sitt arbeid for at hele E-18 gjennom Vestfold blir firefelts motorvei.
«For Høyre er det nedslående at bilistene påføres ytterligere økonomiske belastninger på grunn av påkrevet veiutbygging. Men Høyre mener nå at det er uansvarlig å utsette prosjektet til stortingsflertallet bevilger de nødvendige midler. Ved å ta i bruk bompenger og fremskynde utbyggingen vil vi forhindre mange dødsulykker, det er viktigst for Høyre», avslutter Gjerpe Hansen.
