
Pressemelding, Høyres Stortingsgruppe, 30. januar 1998
Per-Kristian Foss, fungerende leder:
Verdikommisjonen
- Den foreslåtte sammensetning av Verdikommisjonen virker interessant. Fra Høyres side er det imidlertid viktig å understreke at det er kommisjonens arbeid i tiden fremover som avgjør hvorvidt den vil lykkes i å møte forventningene.
- Det er nå viktig at også det daglige politiske arbeid blir preget av ideene bak den verdidebatt som har høstet tverrpolitisk støtte. Snakk om betydningen av verdier og nøysomhet må ikke bli bare snakk, samtidig som politikken blir en konkurranse i materialisme og offentlig forbruk.
- Verdidebatten dreier seg om det som har vært et sentralt verdikonservativt anliggende - om mobilisering av det personlige ansvar. Det krever også at enkeltmennesker gis tillit gjennom personlig frihet, valgfrihet i offentlige løsninger og maktspredning.
Høyre ser frem til at verdikommisjonens arbeid skaper grobunn for mer etisk refleksjon, og at resultatet preges av det mangfold av verdier som finnes i det norske samfunn. Det ville være synd om sluttproduktet skulle bli et opptrykk av standardiserte og statsautoriserte verdier.
