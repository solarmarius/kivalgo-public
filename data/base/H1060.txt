
Oslo, den 16. februar 2000
Annelise Høegh, Høyres helsepolitiske talskvinne:
- Fastlegeordningen må skrinlegges
Det er ikke grunnlag for å gjennomføre fastlegeordningen fra 1.1.2001, slik helseministeren legger opp til. Høyre vil foreslå at fastlegeordningen skrinlegges inntil videre. Stortinget kan ikke vedta en lov som ikke kan iverksettes i hele landet på lang tid.
Sosialkomiteen avgir innstilling om fastlegeordningen i morgen. Høyre advarer mot at man gjennom fastlegeordningen skaper forventninger hos pasientene som ikke kan innfris. Dersom dette blir en papirbestemmelse uten innhold, vil mistilliten til det offentlige helsevesenet og politiske vedtak øke.
Legemangelen i distriktene gjør at ordningen allerede fra første dag må suspenderes i kommuner med dårlig legedekning. I følge Nasjonalt råd for legefordeling mangler det 650 legeårsverk før ordningen kan gjennomføres på en forsvarlig måte over hele landet. Muligheten til å ha kontakt med en fast lege er et gode for pasienten, men fastlegeordningen vil ikke avhjelpe den mangelfulle legedekningen i distriktene som gjør at pasienter stadig må forholde seg til nye leger. Fastlegeordningen kan faktisk forverre situasjonen i utkantstrøk, ved at tettbygde strøk vil tiltrekke seg flere leger enn i dag for å fylle ledige fastlegehjemler. Fastlegeordningen vil øke etterspørselen etter legetjenester. Mange som i dag ikke bruker allmennlegetjenesten, vil finne det naturlig å oppsøke sin fastlege en eller flere ganger i året for mindre plager eller helsesjekk. Det vil øke presset på allmennlegetjenesten i sentrale strøk hvor legedekningen er god, og dermed bidra forverre legedekningen i utkantstrøk.
Høyre mener det er nødvendig å fortsette arbeidet med å bedre allmennlegedekningen i utkantstrøkene. Forslaget om en fastlegeordningn bør skrinlegges inntil legedekningen gjør det forsvarlig å gjennomføre en slik reform over hele landet.
