
Stortinget, 3. mai 1996
Pressemelding fra Siri Frost Sterri, utdanningspolitisk talskvinne, H
Driver lånekassen med forskjellsbehandling av studenter?
I spørretimen onsdag 8. mai stiller undertegnede følgende spørsmål til utdanningsministeren:
"Medfører det riktighet at studenter ved l. avdeling jus tilknyttet Merkantilt Institutt i Trondheim nektes utdanningsstøtte, og hva er i så fall begrunnelsen?"
Bakgrunn: I følge opplysninger jeg har mottatt blir jusstudenter ved Merkantilt Institutt i Trondheim nektet utdanningsstøtte i Lånekassen fordi det ikke eksisterer juridisk fakultet ved universitetet i Trondheim som studentene kan være tilknyttet. Samtidig har jusstudenter ved Folkeuniversitetet i byen mottatt utdanningsstøtte gjennom mange år. Det samme gjør jusstudenter ved Merkantilt Institutt i Bergen og Oslo som følger et tilsvarende studieopplegg som ved Merkantilt Institutt i Trondheim.
Problemstilling: Det synes for meg helt åpenbart at begrunnelsen for å nekte utdanningsstøtte ikke er i samsvar med Lånekassens regelverk for utdanningsstøtte til privatister. Dette blir desto klarere ved den forskjellsbehandling som allerede finner sted fra Lånekassens side. Nettopp fordi NTNU ikke kan tilby jusstudium, vil mange av studentene være henvist til å ta faget som privatister hvis de ikke velger å ta studiet i Oslo eller Bergen. Mitt krav til statsråden er derfor at han rydder opp og sørger for likebehandling av utdanningssøkende slik at også disse jusstudentene kan søke og motta utdanningsstøtte fra Lånekassen etter de regler som gjelder for privatister.
