
Oslo, den 1. september 1999
Oddvard Nilsen
Nye fem milliarder tapt!
Gruppen som har evaluert Gardermoprosjektet la i dag fram sin rapport. I rapporten slås det fast at de økonomiske forarbeidene som lå til grunn for Stortingets vedtak om å bygge Gardermobanen ikke holdt mål. Forutsetningene fra Regjeringen Brundtland om at Gardermobanen skulle være bedriftsøkonomisk lønnsom har vist seg å ikke være riktige. Rapporten kritiserer videre ledelsen i NSB Gardermobanen for ikke tidlig nok å ha tatt på alvor problemene knyttet til Romeriksporten, med de påfølgende setningsskader i Østmarka og på Hellerud. Rapporten støtter opp om den kritikken Høyre tidligere har rettet mot de samme forhold.
Utvalget mener videre at med en billettpris på 120 kr har Gardermobanen AS bare muligheter til å betjene 30-40 % av selskapets gjeld. Med en gjeldsbyrde på +/- 9 mrd kr betyr det at skattebetalerne og Stortinget er nødt til å avskrive +/- 5 mrd kr som tapt, i tillegg til de 1,7 mrd kr som tidligere er avskrevet og tapt. Når en kjenner de knappe samferdselsbudsjettene, er det tragisk å konstatere at omlag 5 mrd samferdselskroner synes tapt, sier Oddvard Nilsen.
