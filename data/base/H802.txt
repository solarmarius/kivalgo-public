
Stortinget, 4. november 1999
Erna Solberg
Retten til utdanningspermisjon blir for omfattende!
Stortingsflertallet tar for lite hensyn til de problemer etter - og videre utdanningspermisjonen kan skape for de mindre bedriftene. Dette er Høyres viktigste ankepunkt mot det lovforslag som har fått flertall i kommunalkomiteens innstilling om rett til permisjon for etter- og videreutdanning. Innstillingen er avgitt i dag og skal behandles i Stortinget 16. november. For Høyre er både en god grunnskole, ett godt høyere utdanningssystem og muligheter til å gi voksne god etter- og videreutdanning et viktig ledd i å skape et kunnskapsbasert konkurransedyktig Norge. Høyre ønsker en lovfesting av retten til permisjon for etter- og videreutdanning, men avviker fra flertallets forslag på flere punkt.
· Høyre mener en ansatt bør ha mer en 2 års ansettelse for å kunne ta ut 3 års permisjon og foreslår derfor å differensiere tidslengden for permisjonsretten etter antallet år man har vært ansatt. · Det er etter Høyres syn unaturlig at midlertidig ansatte skal få en rett til permisjon, midlertidige ansettelser over flere år kan bare brukes i spesielle tilfeller som prosjektarbeid. I slike tilfeller vil det skape store problemer å skaffe vikarer som kan hoppe rett inn i et arbeidsfelt. · Høyre foreslår å presisere at i små bedriftene kan alle ansatte ha en slik nøkkelfunksjon at det vil skape store problemer for bedriften hvis noen går i permisjon, forskriftene til loven må ta hensyn til dette og gjøre det mulig å nekte permisjon i slike tilfeller. · Høyre ser det som unødvendig å etablere et stort tvisteapparat bare med ansvar for å håndtere konflikter om permisjon. Dette er forhold som først og fremst må løses på den enkelte arbeidsplass. · Høyre ønsket en klarere presisering av at etter og videreutdanningen skal gi dokumenterbar kompetanse som er relevant for yrket.
Høyre er svært skeptisk til at den lovfestede retten til etter- og videreutdanning behandles uten at finansieringen av etter- og videreutdanningsreformen er klar. Vi understreker at dette er en reform som partene i arbeidslivet ikke kan forvente at de skal avtale og det offentlige ta regningen for.
