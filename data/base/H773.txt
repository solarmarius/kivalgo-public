
Oslo, den 2. mars 1999
Stortingsrepresentant Siri Frost Sterri
Krever stans i bistanden til Zimbabwe
Utviklingen i Zimbabwe går i feil retning, både hva menneskerettigheter, politisk situasjon og økonomisk styring angår. Siri Frost Sterri stiller i dag spørsmål til Menneskerettighets- og utviklingsministeren om hvorvidt Regjeringen akter å la den negative utviklingen i Zimbabwe få konsekvenser for norsk bistand. - Høyre mener grensen nå er nådd. Fortsatt bistand til Zimbabwe vil være en legitimering av det korrupte, autoritære regimet som Mugabe-regimet har utviklet seg til å bli, uttaler Siri Frost Sterri.
Gjentatte opptøyer har gjort at regimet i Harare griper til stadig mer drastiske tiltak mot befolkningen. Gjentatte angrep på den uavhengige pressen og alvorlige menneskerettighetsbrudd innebærer at president Robert Mugabe i praksis har satt til side domstolene og innført et militært styre. Hittil er seks redaktører og journalister arrestert og fengslet. To av dem har blitt utsatt for kraftig tortur.
- Verdensbankens omfattende studie av bistandspolitikken konkluderer med at bistand har god effekt, gitt at mottakerlandet følger sunne styringsprinsipper. Det gjør ikke Robert Mugabe og hans regime, og det bør få konsekvenser.
