
Stortinget, 7. mai 1997
Pressemelding fra Høyres justisfraksjon
Ingen avklaring om kriminalomsorgen
Høyres justisfraksjon finner det sterkt beklagelig at enda et år har gått uten at den varslede melding om den fremtidige kriminalomsorg har kommet. Denne meldingen skulle gi en helt nødvendig gjennomgang av ikke bare kapasitet og behov i fengselsvesenet, men også alternative soningsformer. Meldingen har vært varslet helt siden begynnelsen av denne stortingsperioden. Regjeringen har henvist til denne meldingen ved hver anledning hvor det har dukket opp saker vedrørende fengsler, soningskapasitet og -former.
Vi vil på det sterkeste beklage den problematiske situasjonen som nå videreføres i kriminalomsorgen. Det blir ingen avklaring om behov for flere fengselsplasser, bygging av nye, organiseringen av fengslene og innholdet av fengselssoningen. Forsøket med samfunnstjeneste blir ikke evaluert, og man får ikke den nødvendige debatt om kriminalomsorg i frihet eller om alternative soningsformer.
Regjeringen har som tidligere nevnt ikke hatt mangel på tid i denne saken. Det må derfor stilles spørsmål om Regjeringen har manglet kapasitet, eller om de ikke finner det bekvemt å fremme meldingen nå på grunn av den debatt den vil medføre foran et valg. Konsekvensen er dessverre ytterligere tilbakeslag i en tung kamp mot en stadig økende kriminalitet.
