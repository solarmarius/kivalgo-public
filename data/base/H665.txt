
Oslo, den 16. desember 1998
Pressemelding fra Høyres finanspolitiske talsmann Per-Kristian Foss
Norges Banks inflasjonsrapport
Norges Banks nye prognoser for den økonomiske utvikling i 1999 bekrefter bildet av et klart konjunkturomslag. Mest markert er forventningene om betydelig lavere vekst i Fastlands-Norges bruttonasjonalprodukt neste år. Sammenholdt med Statistisk Sentralbyrås ferske prognoser er det tydelig at 1999 blir et år med praktisk talt nullvekst. Det er et dramatisk omslag i forhold til veksten i inneværende år, som blir på over 3 prosent.
Det er positivt at prognosene for prisstigning neste år er nedjustert til 2,5 prosent, selv om også dette ligger høyere enn hos våre europeiske konkurrenter. Det er verdt å minne om at dette anslaget ville vært rundt 3 pst dersom Regjeringens forslag til avgiftsøkninger ikke hadde blitt nedkjempet.
Norges Bank justerer opp prognosene for arbeidsledighet neste år og ligger med et anslag for gjennomsnittsledighet i 1999 på 3,5 prosent noe over Regjeringens anslag i Nasjonalbudsjettet på 3,2 prosent. Det er likevel ingen dramatikk i de nye ledighetsprognosene. Etter rekordlav ledighet i -98 er det ikke oppsiktsvekkende at ledigheten øker noe neste år, blant annet fordi lav oljepris og Asia-krisen også slår inn i norsk økonomi.
De nye prognosene for utviklingen i norsk økonomi viser at det var riktig at Stortinget avviste Regjeringens forslag om en konjunkturavgift for byggebransjen og vedtok en moderat budsjettinnstramming uten skatte- og avgiftsøkninger. Regjeringens forslag hadde åpenbart forsterket problemene i økonomien, - blant annet ved at det kunne blitt et mer kostbart lønnsoppgjør for å dekke inn høyere skatter og avgifter.
