
Oslo, den 1. mars 2000
Kjellaug Nakkim
MENINGSLØS AVGIFT PÅ FERGETRAFIKKEN
Arbeiderpartiet og sentrumspartiene vedtok sist høst Regjeringens forslag om å innføre en ny grunnavgift på fyringsolje på 19 øre pr. liter. Begrunnelsen for avgiften var den dramatiske økningen på 44 pst. det samme flertallet vedtok for avgiften på elektrisk kraft, også dette etter forslag fra Regjeringen. Flertallet fryktet at den kraftige økningen i el-avgiften ville føre til at flere gikk over til å fyre med olje, og innførte derfor en ny avgift på fyringsolje for å gardere seg mot dette.
Nå viser det seg at den nye avgiften ikke bare rammer oppvarmingsformål, men også blir pålagt fergetrafikken langs kysten. Allerede har det kommet klare signaler om at avgiften har alvorlige konsekvenser for fergeselskapenes kostnader og rutetilbud.
Høyres avgiftspolitiske talskvinne Kjellaug Nakkim har i dag stilt Finansministeren en rekke spørsmål knyttet til denne urimelige behandlingen av fergevirksomhet. Blant annet vil Nakkim ha svar på hvorfor det overhodet ikke var omtalt i proposisjonen at den nye avgiften også ville ramme fergetrafikken, og dermed heller ikke gitt noen form for vurdering av konsekvensene avgiften ville få for Kyst-Norge. Nakkim vil også ha svar på om Finansministeren mener det er rimelig at en avgift som innføres for å unngå overgang fra elektrisitet til olje for oppvarmingsformål også skal ramme fergetrafikken. Avslutningsvis spør Nakkim om Finansministeren vil foreslå å endre regelverket, slik at fergetrafikken ikke rammes.
For meg virker det fullstendig meningsløst at fergetrafikken skal rammes av den nye avgiften Arbeiderpartiet og sentrumspartiene innførte fra 1. januar. Jeg håper Finansministeren umiddelbart innrømmer at dette var en ren glipp, og raskest mulig fritar fergene for den nye avgiften. Hvis ikke kommer Høyre til å foreslå dette på Stortinget. sier Nakkim i en kommentar.
