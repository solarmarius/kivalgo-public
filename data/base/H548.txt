
Stortinget, 30. mai 1997
Pressemelding fra Jan Tore Sanner, stortingsrepresentant Høyre
Uforsvarlig kompromiss om det nye kristendomsfaget
- Det er uforsvarlig å «snekre» sammen en ny lov som skal regulere fritaksmulighetene fra det nye faget kristendomskunnskap med religions- og livssynsorientering, bare noen få uker før skoleferien. Det kompromisset som foreligger kan tolkes i mange retninger og vil derfor ikke kunne skape nødvendig ro rundt faget, sier Jan Tore Sanner. Tiden til etterutdanning og til å informere lærere og foreldre er meget knapp. Det vil kunne skape mye uro rundt faget ved oppstart høsten 1997.
- Høyre frykter at fritaksretten vil bli praktisert svært ulikt. Med flertallets forslag kan fritaksretten bli en rettighet for den velskolerte elite - de som har ressurser til å sette seg inn i detaljene i undervisningen ved den enkelte skole. Legges en annen og mer liberal tolkning av loven til grunn, kan åpningen for fritak bli så stor at foreldrene i praksis kan velge hvilke deler av faget deres barn skal delta i etter en à la carte-modell.
- Høyre har støttet innholdet i det nye faget kristendomskunnskap med religions- og livssynsorientering, men stått fast på at det skal være en reell adgang til å få delvis fritak fra faget.
Klare fritaksregler er viktig av to grunner:
* For det første for å sikre og respektere foreldreretten. Foreldrene skal være trygge på at deres barn ikke får en opplæring som er i strid med deres overbevisning. Religionsfriheten må sikres og internasjonale konvensjoner som Norge har sluttet seg til overholdes. Behovet for fritak begrunnet i foreldreretten forsterkes av mangelen på private skoler hvor foreldrene kan velge et alternativ som er i tråd med egen overbevisning.
* For det andre for å sikre at grunnskolens formålsparagraf kan gis et reelt innhold. Uten en reell fritaksmulighet fra deler av faget vil kristendomsopplæringen i skolen utvannes.
- Høyre vil fremme forslag om at faget gjennomføres fra høsten 1997, men at dagens fritaksregler, som åpner for helt eller delvis fritak, opprettholdes for skoleåret 1997-98. Samtidig vil Høyre forslå at departementet skal komme tilbake til Stortinget i løpet av høsten 1997 med forslag til nye prisnipper for fritak. De nye prinsippene må ha som utgangspunkt at deler av faget skal være felles for alle elever, men at det gis en reell mulighet for fritak fra deler av faget.
