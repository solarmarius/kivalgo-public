
Lørdag 2. september 1995 kl. 11.30
Jan Petersen, Høyres leder
Kolbotntorget, Oppegård
Arbeiderpartiet med oppskrift for enda lengre helsekøer
I begynnelsen av denne uken påpekte Høyre at helsekøene er blitt fem ganger så lange etter at Gro Harlem Brundtland i 1985 kalte situasjonen i helse-Norge for «hjerterå.» Dette har tydeligvis etterlatt Arbeiderparti-ledelsen i rådvillhet  de leverer nå en oppskrift for enda lengre helsekøer.
De totale helsekøene vokser og har nå kommet opp i en kvart million. Bruddene på ventetidsgarantien har vokst med 40% på tre år, og det er nå 6.200 pasienter som har ventet lenger enn de var garantert. Men Arbeiderpartiet ser ikke at det er behov for endringer. Det ser Høyre.
Gro Harlem Brundtland forsøker å legge et røykteppe over problemene i helsevesenet  og over sine egne uttalelser for 10 år siden.
Thorbjørn Jagland fremlegger en oppskrift på lengre køer og mer venting gjennom å stoppe fylkenes bruk av uavhengige klinikker og forby leger å jobbe i fritiden.
De bagatelliserer køproblemer og brudd på ventetidsgarantien.
De nekter helt nødvendige reformer for økt valgfrihet og raskere behandling.
De forsøker å skyve regjeringens ansvar over på andre ved å angripe sykepleiere og leger.
La meg begynne med Gro. Bortforklaringene hennes er temmelig tynne.
1. Gro forsvarer en helsekø som har vokst til en foreløpig rekord på en kvart million mennesker. Er dette resultatet av en vellykket helsepolitikk?
2. Gro gikk i '85 meget høyt på banen i kritikken av helsekøene. «Er det forsvarlig med sykehuskøer på 50.000?» spurte hun i Hammerfest 12. august 1985. Ifølge de tall regjeringen selv bruker er ventelistene nå på 250.000. Er køen forsvarlig idag?
3. Gro bestrider kø-tallene. Vi har heller ikke påstått at tellemåten er identisk. Men hvor mye vil hun justere tallene? Hvis køene ikke er femdoblet  er de da bare tredoblet eller firedoblet?
4. Gro sier at det viktige er hvor lenge pasientene må vente på behandling. Alle er enige i det. Bare i løpet av de tre siste årene har antall brudd på ventetidsgarantien økt med nær 40%. Helseminister Werner Christie snakker på Dagsrevyen om «den forbaska ventelistegarantien.» Er statsministeren på linje med Christie?
5. Gro sier at «hjerterått» bare gjaldt hjertepasienter som døde i kø. Dette er en presisering som hun tydeligvis ikke fant nødvendig før det var gått ti år. «Hjerterått-» uttalelsene er kanskje det mest plumpe vi har sett i en norsk valgkamp. Selvfølgelig skjer det fremdeles at syke mennesker dør før de rekker å bli behandlet. Nå er det gått ti år. Vil Gro beklage uttalelsen?
6. Gro påberoper seg æren for at flere hjertepasienter behandles idag, noe det har vært stor enighet om. Men hun underslår Arbeiderpartiets motarbeidelse av den private Feiring-klinikken, som idag brukes for pasienter fra mange fylker. Ved utgangen av juni var det 110 ubehandlede hjertepasienter med brudd på ventetidsgarantien.
Arbeiderpartiet har aldri likt oppmykningen av det offentlige helsemonopolet. Det vet vi.
Men denne uken har vi sett et nytt og skremmende trekk ved regjeringspartiet. De private klinikkene har på oppdrag fra fylkene behandlet tusenvis av pasienter som ellers ville vært henvist til lange køer. Fylker har sogar ved flere anledninger spart penger på dette, og dermed kunnet gi behandling til flere. Dette vil Thorbjørn Jagland nå ha slutt på.
Thorbjørn Jaglands politikk er en oppskrift for lengre kø.
Det er en oppskrift på mer venting for syke mennesker og deres pårørende.
Det må være dette Arbeiderpartiet mener med «stø kurs.»
For Arbeiderpartiet er det viktigere at driften er 100% offentlig enn at pasienten får rask og god behandling. Heller kø enn privat behandling, er parolen.
Et slikt parti fortjener ikke å sitte med makt over helsepolitikken. Skal vi få gjort noe med de uverdige sykehuskøene i høst, må Arbeiderparti-folk i fylkene bort.
Nå trengs det fylkespolitikere som kan stå opp mot regjeringspartiet  et regjeringsparti som vil nekte oss alle praktiske løsninger på kø-problemene.
Statsministeren sier «stø kurs» når køene i velferds-Norge bare øker. Statsministeren burde heller erkjenne de problemene som folk i Norge merker.
Istedet for å insistere på at det ikke skal bli reformer, burde hun låne øre til Høyres forslag. Vil mener skal kunne velge pasientene lege og sykehus. Vi vil la pengene følge pasienten. Vi vil sette sykehusene bedre i stand til å angripe køene.
Når vanlige innbrudd i leiligheter og hus ikke lenger etterforskes,
når ledigheten nesten ikke flytter seg til tross for de gode tider,
når helsekøene vokser og det offentlige aldri har vært rikere,
da trengs det ikke stø kurs. Da trengs det forandring.
Da trengs det et Høyre som taler din sak!
