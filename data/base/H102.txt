
Hotell Prinsen, Trondheim lørdag 18.2.95 kl. 15.00
Jan Petersen, Høyres leder
Sør-Trøndelag Høyres årsmøte
18. februar 1995.
Kriminalpolitikken i alvorlig ubalanse
Etter en uke med skandaløse justisavsløringer er det klart at kriminalpolitikken er i alvorlig ubalanse. Meget betenkelige episoder har kommet på rekke og rad  og hva skal få oss til å tro at det ikke bare er toppen av et isfjell vi ser? Bare denne uken kan pressen avsløre en rekke forhold som alle er i strid med folks rettsfølelse.
Tirsdag: Farlig sikringsfange begår nye overgrep mot barn etter at Kriminalomsorg i frihet har slakket på sikringsrutiner.
Onsdag: Minibanktyver ventet fire år på rettergang. Krav om innbetaling av utbytte ble glemt. Forbrytelsen lønte seg.
Torsdag: Narkotika- og bedrageridømte langtidsfanger ute på prøve svindler arbeidsformidlingen for å starte bordell.
Kriminalpolitikken må ta sterkere hensyn til folks behov for beskyttelse. Mange føler usikkerhet for om rettshåndhevelsen er konsekvent og betryggende. Dette understrekes ikke minst av en rekke saker der dømte gjengangere har kunnet fortsette kriminell adferd under soning eller sikring.
Det må bli bedre balanse i kriminalpolitikken. Som et minimum må dette kunne gjøres:
1. Rettergangen må gå raskere og fengselsdømte må sone så raskt som mulig.
2. Reglene for åpen soning må strammes kraftig inn.
3. Tilsynet med prøveløslatte må bli troverdig. Brytes betingelsene må reststraffen sones.
4. Det må bli slutt på at fengselskøene fjernes ved hjelp av fremskutt løslatelse.
5. To fanger må kunne sone på samme celle for å få unna fengselskøene.
6. Kriminelle gjengangere må som hovedregel ikke gis betingede dommer.
7. Lovens adgang til utvisning av kriminelle utlendinger må brukes.
8. Den kriminelle lavalder må settes ned igjen til 14 år.
9. Foreldrenes erstatningsansvar for barnas skadeverk må mangedobles.
10. Utsettelse for førerkort må brukes aktivt for ungsdomskriminelle.
11. Unge lovbrytere må kunne forpliktes til å møte i konfliktråd.
12. Politiet må få rimelig med ressurser og tilstrekkelig frihet i bruken av dem.
Utviklingen er dessverre også i vårt land slik at det nå må tas sterkere tak mot forbrytere. «Kamp mot kriminalitet» er ifølge undersøkelsen «Ung i Norge» den nest viktigste samfunnsverdien for ungdom. Dette reflektere alminnelige oppfatninger. Man kan forundre seg over at engasjementet for å trappe opp innsatsen er så lite.
Det står for meg som et paradoks at mens den offentlige sektor eser ut på de fleste områder, så har vi langt igjen før vi har skapt tilstrekkelig trygghet i gatene og i folks hjem. Sosialdemokratene har advart mot nattvekterstaten. Men selv har de bragt oss mot den omvendte nattvekterstat, der det nettopp er lov- og orden-oppgavene som ikke finner skikkelige løsninger.
Thorbjørn Jagland sa til Arbeiderpartiets landsmøte  sitat: «Høyresidens eneste svar mot kriminalitet og vold har alltid vært straff og disiplin...» Dette sier han selvfølgelig fordi sosialdemokratene ønsker å vende søkelyset bort fra straff og politi. Deres svar har snarere vært en mer liberal holdning til soning, og de har hengt etter når det gjelder å sette politiet i stand til å løse oppgavene. La meg minne om at Høyre fant det nødvendig å foreslå 75 millioner kroner mer til politiet for 1995 enn hva regjeringen mente var tilstrekkelig. Håndhevelse av lov og orden er av de aller viktigste oppgaver for staten.
Regjeringen smykker seg med at den et stykke på vei har løst opphopningsproblemene for soning av fengelsstraffer. Men det skyldes jo at man har vært meget liberale når det gjelder soningsforholdene. I det lange løp kan ikke problemene med fengselskøer løses med Grete Faremos metode: å slippe fangene fri.
Regjeringen ble advart av Høyre da adgangen til åpen soning ble utvidet for halvannet år siden. Ja, åpen soning ble hovedregelen for personer som hadde dommer på inntil 3 år, også volds-, narkotika- og sedelighetsdømte. Erfaringen viser nå at ordningen gir «gode» muligheter til å fortsette kriminell aktivitet under soning. Høyre har måttet be om innstramning.
Prøveløslatelse skal være  ja nettopp  løslatelse på prøve. Men hverken tilsynet med at vilkårene følges  eller bruken av gjeninsettelse  er tilfredsstillende. Høyre har også her måttet be om innstramning. Etter Høyres mening må alvorlige brudd på betingelsene for prøveløslatelse medføre at også reststraffen må sones.
Syse-regjeringen innførte en ordning med at løslatelse kunne fremskyndes med maksimalt 10 dager for fanger som hadde bemerket seg positivt under soning. Men ordningen har nå fått et helt annet omfang enn forutsatt. Høyre har måttet be om at ordningen opphører.
Den liberale praktiseringen av åpen soning for alvorlige forbrytelser undergraver straffens hensikt. Ikke blir det vesentlig frihetsberøvelse for den dømte og ikke blir det betryggende beskyttelse mot nye kriminelle handlinger for samfunnet.
I det hele tatt må vi nå få mer permanente løsninger i fengselsvesenet. Dømte personer går fri for lenge i påvente av soning i fengslene. I mellomtiden er det fare for at det begås nye lovbrudd av forbrytere som egentlig skulle sittet inne. Det samme problemet gjør seg gjeldende for den alt for lange tid som går fra en forbrytelse er oppdaget til rettsvesenet har gjort seg ferdig.
Så lenge kapasiteten i fengslene ikke er tilstrekkelig må det igjen bli mulighet for å sette to fanger på hver celle.
En stor andel av lovbruddene begås av kriminelle gjengangere, og overfor disse har befolkningen krav på bedre beskyttelse. Etter Høyres mening må hovedregelen være at det ikke skal idømmes betingede straffer.
Det har også vært nødvendig for Høyre å rette oppmerksomheten mot den kriminalitet som begås av utenlandske statsborgere som oppholder seg i Norge uten noen som helst oppholdstillatelse. Politiet har anslått at det bare i Oslo befinner seg 4-5 000 slike utlendinger. Tall fra Oslo politikammer viser at utlendinger har vært overrepresentert i en rekke typer av forbrytelser, særlig dem som gjelder narkotika. Vi vet samtidig at hovedstaden er et narkotikamarked for hele landet. De som har ulovlig opphold i landet utgjør et hovedproblem.
Da utlendingsloven ble behandlet bidro Høyre til vesentlig strengere utvisningsregler enn dem Regjeringen hadde foreslått. Men det er spørsmål om man den gangen gikk langt nok  særlig når det gjelder adgangen til å utvise utenlandske borgere som er dømt for narkotikaforbrytelser. Det er også grunn til å spørre om man bruker den adgang utlendingsloven faktisk gir.
Høyres svar på kriminalitets- og voldsproblemene er ikke bare straff og politi. Tvert imot er vårt svar først og fremst en tro på familie, normer og personlig ansvar. Mens sosialdemokratiet alltid har lett etter utenforliggende forhold for å forklare lovbrudd, har vi pekt på at man skal konfronteres med ansvaret for det man gjør. Men det gjelder jo ikke bare lovbryteren. Ingen kan frata foreldrene ansvaret for de normer og den rettledning de må gi sine barn.
Høyre vil at det skal slås mer kontant ned på ungdomskriminalitet. I første rekke tjener det ungdommen selv hvis det kan unngås at en kriminell løpebane innledes. Høyre har foreslått senkning av den kriminelle lavalder til 14 år, økt økonomisk foreldreansvar for barns skadeverk og økt bruk av førerkortutsettelse som reaksjonsform. Dette vil kunne være effektive virkemidler for bekjempelse av tilgrising og hærverk, som er betydelige og svært kostbare problemer. Arbeiderpartiet har ikke vist særlig interesse for disse forslagene. Våre forslag avstedkommer ikke stort annet enn motforestillinger.
I forbindelse med utgivelsen av Gunnar Ringheims bok «Hysteriske kvinnfolk har søkelyset dreiet mot problemer som får for liten oppmerksomhet. Det påvises at av de 10.000 kvinner som årlig kontakter helsevesenet etter voldsovergrep kommer der bare 400 anmeldelser. Av de antatt 3.000 voldtekter pr. år, kommer det kun 500 anmeldelser for voldtekt eller forsøk på sådann. 350 av disse 500 anmeldelsene blir henlagt.
Av kommentarene til boken som gjengis i Dagbladet fremkommer interessante synspunkter:
En tidligere bistandsadvokat forteller at «statsadvokater gir opp når voldtektsmannen fremstår som en oppegående og troverdig kar. De ser at de får bevisproblemer, og saken havner derfor aldri i retten.»
Rønnaug Hartz ved Oslo krisesenter mener det lave antallet anmeldelser blant annet skyldes at det tar for lang tid før mishandlings- og voldtektssaker kommer opp i retten, og at gjerningsmannen kommer raskt ut igjen fra fengselet.
Jeg mener de opplysningene som kommer frem viser at flere sider av kriminalpleien må gjennomgås alvorlig for å styrke rettsikkerheten og ofrenes stilling.
