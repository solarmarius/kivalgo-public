
Stortinget, 6. juni 2001
Trond Helleland
Gledelig med støtte til Høyres barnehageløsninger
Det er svært gledelig at familieminister Karita Bekkemellem Orheim nå åpner for å støtte Høyres forslag om å likebehandle kommunale og private barnehager ved å samle den offentlige støtten i en pott og gi barnehagene en lik stykkpris pr barn, uavhengig av om barnehagen er kommunal eller privat.
Høyre mener det viktigste virkemiddelet for å sikre utbyggingen av nye barnehageplasser er å sørge for forutsigbare økonomiske rammebetingelser og full likebehandling mellom private og kommunale barnehager når det gjelder offentlig støtte. De private barnehagene sliter med ulik praksis når det gjelder tildeling av kommunal støtte. Mange får ikke kommunal støtte i det hele tatt, på tross av Stortingets forutsetning om at kommunene skal dekke 30 pst av kostnadene. Resultatet er høye priser for foreldre som har barn i private barnehager.
For å sikre likebehandling av private og kommunale barnehager, vil Høyre frata kommunene ansvaret for å finansiere barnehagene. Dagens statstilskudd og den kommunale støtten må samles i en ny statlig stykkpris som gradert etter alder og oppholdstid følger barnet direkte til den barnehagene foreldrene velger, uavhengig av om det er kommunene eller private som driver den. Det samlede støttenivået må være høyere enn i dag, slik at foreldrebetalingen kan reduseres.
Høyres forslag vil sikre stabile driftsvilkår og likebehandling av private og kommunale barnehager, og legge til rette for økt utbygging ved at private og kommuner som ønsker å bygge ut nye barnehager er sikret et økonomisk grunnlag for drift av disse dersom foreldrene vil benytte seg av tilbudet. Det legger til rette for konkurranse mellom kommunale og private barnehager på like vilkår, noe som vil gi lavere priser og et mer mangfoldig tilbud.
Arbeiderpartiet har så langt ikke klart å levere i barnehagepolitikken. Prisen har gått opp i de fleste kommuner, på tross av et statsbudsjett som skulle legge til rette for lavere priser. I Revidert nasjonalbudsjett kunne Regjeringen fortelle at utbyggingen av nye plasser går saktere en forutsatt.
Høyre har presentert klare alternativer i barnehagepolitikken, og det er gledelig at familieministeren nå signaliserer vilje til å støtte Høyres løsninger for å sikre lavere barnehagepriser og et tilbud til alle som ønsker barnehageplass.
