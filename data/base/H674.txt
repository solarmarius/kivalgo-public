
Pressemelding Høyres Stortingsgruppe, 18. februar 1998
Lars Arne Ryssdal (H):
Foreslår å fjerne diskriminering av private og andre momspliktige vaskerier
Høyre leverer i dag i Stortinget inn forslag om å fjerne den diskriminering som bl. a. en rekke vaskerier utsettes for når de leverer inn anbud på et offentlig oppdrag. På tross av at Stortinget har vedtatt en lov for å fjerne diskrimineringen, består den fordi regelverket pr. i dag er for dårlig.
Etter gjeldende lovgivning skal det være mulig å levere inn anbud på visse tjenesteoppdrag i offentlig sektor uten å bli straffet med 23 % prispåslag i moms fordi du driver en privat bedrift eller en offentlig eid, men momspliktig virksomhet. Loven sier at den offentlige virksomhet som betaler for tjenesten skal få kompensert momsutlegget, slik at det ikke skal være dyrere å slippe til en privat småbedrift enn å utføre tjenesten i egen regi. Vaskerier er en av de næringene som loven om momskompensasjon fra 1995 omfatter.
Flere vaskerier som leverer tjenester bl. a. til sykehus opplever det imidlertid som et hinder at kompensasjonen ikke ytes til sykehuset, men til fylkeskommunen som sykehuseier. Usikkerheten om refusjonen faktisk kommer sykehuset i hende blir et argument for å velge en helt intern vaskeriløsning, som ikke er merverdiavgiftspliktig. Ironisk nok kan dette blant annet ramme endel offentlig heleide vaskerier som er momspliktige fordi de også tilbyr sine tjenester i markedet.
I dokument-8 forslaget foreslår Høyres representanter Kjellaug Nakkim, Børge Brende og undertegnede at Stortinget ber Regjeringen sørge for at regelverket blir endret slik at momskompensasjon for betalte tjenester ytes direkte til den berørte institusjon/budsjettenhet. Forslaget er rettet mot begge de sektorer som er omfattet av lov om momskompensasjon; arbeid på bygg og anlegg samt nettopp vaskerier.
