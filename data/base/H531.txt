
Stortinget, 28. mai 1997
Pressemelding fra Eva R. Finstad, Stortingsrepresentant for Høyre
Eiendomsretten angripes - miljøministeren må svare
Høyre tar i en interpellasjon til miljøvernministeren torsdag 29.05 opp viktige eiendomsrettslige spørsmål. Bakgrunnen for interpellasjonen er at utviklingen overfor grunneierne er betenkelig med en rekke eksempler på det jeg vil kalle overgrep overfor eiere av grunnområder. I interpellasjonen vil jeg ta opp eksempler på dette, ikke fordi jeg ønsker at Miljøvernministeren skal kommentere hver enkelt, men kommentere prinsippene som fører til at slike overgrep kan skje.
Delvis er det lover eller tolkning av lover som går utover eiendomsretten, dels er det domstolsvedtak som gir slike resultater. Jeg vil nevne eksempler på begge deler. Det burde være et prinsipp at når Staten har behov for - på vegne av allmennheten - å ekspropriere grunn eller legge begrensninger på bruk av grunn, burde det skje ved et vederlag som gjør eieren skadesløs, i den grad dette er mulig. Slik er det imidlertid i mange tilfeller ikke, og dette ønsker jeg en debatt om i Stortinget.
