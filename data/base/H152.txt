
Stortinget, 3. mai 1996
PRESSEMELDING fra stortingsrepresentant Erna Solberg, Høyre.
Sp og Ap hindrer medeierskap for ansatte!
- Kompromisset mellom Arbeiderpartiet og Senterpartiet om dobbeltbeskatning av opsjoner i arbeidsforhold vil hindre en rekke ansatte å bli medeiere i bedriftene de jobber i, sier Erna Solberg (H) i en kommentar til at Finanskomiteen i dag har avgitt innstilling om nye skatteregler for opsjoner.
Opsjoner er i dag vanlig i en rekke internasjonale firma som er etablert i Norge, og i mindre kunnskapsbaserte nyetablerte bedrifter som ikke har høy lønnsevne. Opsjoner er en rettighet til å kjøpe aksjer til en gitt pris på et senere tidspunkt for å bidra til at ansatte kan bli medeiere i selskapet, opsjonene er ikke omsettelige- de har derfor ingen verdi før de kan innløses i aksjer. Stortingsflertallet har likevel suverent sett vekk fra skattelovgivningens hovedregler om at beskatning først skal skje når et gode har en økonomisk verdi. Konsekvensene av forslaget vil innebære at de fleste vanlig ansatte vil måtte si nei til tilbud om opsjoner fordi skatten må betales lenge før aksjene kan omsettes.
-Forslaget bryter med de fleste grunnprinsipp for skattlegging av frynsegoder og må først og fremst sees på som en straffeekspedisjon mot de eksempler vi har sett på store opsjonstildelinger til ledelsen i enkelte bedrifter. Likevel er det først og fremst vanlig ansatte som nå sperres ute fra muligheten til å få opsjoner.
