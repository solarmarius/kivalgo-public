
Oslo, den 19. mai 2000
Oddvard Nilsen:
Staten bør selge alle sine aksjer i Telenor
Høyre er tilfreds med at privatiseringen av Telenor nå endelig kommer i gang. Privatisering av Telenor er en sak Høyre har arbeidet for lenge og som vi fikk flertall for i budsjettet for 1999. Regjeringen tar sikte på at første fase av privatiseringen skal finne sted høsten 2000, men at den senest skal finne sted innen utgangen av 2001. Børsintroduksjonen må finne sted i 2000 og Høyre kan ikke akseptere en utsettelse til 2001. Høyres savner en tidsplan for statens videre nedsalg i Telenor. Regjeringen ønsker å opprettholde en statlig eierandel på 51 prosent i selskapet. For Høyre er det ingen statlig oppgave å eie aksjer i et teleselskap, og vi ønsker at staten på sikt skal selge seg ut av Telenor.
Høyre støtter forslaget om gi småsparere preferanse ved privatiseringen av Telenor, men er skuffet over at Regjeringen går imot å gi rabatter for å stimulere til at flest mulig nordmenn kjøper aksjer i selskapet. Regjeringen peker på at rabatter til småsparere kan føre til økt etterspørsel fra institusjonelle investorer og øke statens totale inntekter ved privatiseringen. Det er Kari og Ola Nordmann som har bygget opp verdiene i Telenor, derfor burde Regjeringen gitt dem avslag i prisen på Telenor-aksjer, sier Oddvard Nilsen.
