
28. november 2000
Høyres Stortingsgruppe
Oddvard Nilsen:
Bekymret over situasjonen i Luftfartsverket!
Høyre er, på bakgrunn av luftfartsdirektør Randi Fleslands uttalelser i Dagsrevyen i går, bekymret over den økonomiske situasjonen i Luftfartsverket. I følge luftfartsdirektøren er den økonomiske situasjonen i Luftfartsverket meget alvorlig. Nødvendig oppgradering og utbygging av flyplassene Luftfartsverket eier og driver må legges på is, eller skyves ut i tid. Flesland antyder også at 5-10 flyplasser kan bli lagt ned som følge av Luftfartsverkets økonomiske situasjon.
Er dette et riktig bilde av den økonomiske situasjonen i Luftfartsverket, avviker den sterkt fra den fremstilling som Regjeringen gir av Luftfartsverkets økonomiske situasjon i Statsbudsjettet for 2001 og i Nasjonal transportplan. Høyre har derfor i dag stilt spørsmål til samferdselsministeren om det er luftfartsdirektørens fremstilling i Dagsrevyen, eller Regjeringens fremstilling i statsbudsjettet for 2001 og Nasjonal transportplan som gir den riktige beskrivelsen av den økonomiske situasjonen i Luftfartsverket.
Er det luftfartsdirektørens fremstilling som er mest dekkende, er jeg meget overrasket at disse opplysningen kommer nå, lenge etter at Stortinget har startet arbeidet med statsbudsjettet for 2001 og Nasjonal transportplan, sier Oddvard Nilsen.
