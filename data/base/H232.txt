
Pressemelding Høyres budsjettpresentasjon, 18. oktober 1996
Fra Ingvald Godal, forsvarspolitisk talsmann for Høyre
Regjeringen sjonglerer med forsvarsevnen
Regjeringens påstand om at forsvarsbudsjettet for 1997 vil få en økning er en forvrengning av virkeligheten, for å si det mildt. For det første er forsvarsbudsjettet i år reellt redusert med 2,7 pst, når vi tar i betraktning at det ikke er satt av midler til Norges deltakelse i internasjonale fredsoperasjoner. Hvordan regjeringen vil finansiere den fortsatte deltakelsen i Bosnia gjenstår å se. Vi husker at det ifjor ble tatt midler fra forsvarets investeringsprogram. Høyre mener at det ikke må tas midler fra forsvaret av Norge. Høyre vil bevilge mer til Hæren, Luftforsvaret, Sjøforsvaret og Heimevernet, som gjør disse bedre rustet til å øve, utdanne nytt personell og til å styrke den «spisse enden» i Forsvaret.
For det andre har regjeringen i altfor stor grad utvannet budsjettet med ikke-forsvarsrelaterte formål, som f.eks. 104 mill. kr. til Statens kantiner. Høyre har foreslått å gjøre Statens kantiner om til AS. FN-operasjoner tar for øvrig en voksende del av forsvarsbudsjettet. Konklusjonen er at midlene som bevilges til opprettholdelsen av Norges forsvarsevne reduseres dramatisk. Høyre foreslår at det bevilges mer til forsvaret av Norge, og mindre til ikke-forsvarsrelaterte formål. Høyre foreslår å trekke hjem Norges styrke i Sør-Libanon, UNIFIL.
Høyre har spesielt tatt opp den forverrede personellsituasjonen i Luftforsvaret. Både flyvere og teknisk personell forlater Luftforsvaret i den grad at forsvarsevnen er i ferd med å bli betydelig svekket. En utvalgsrapport anbefalte flere tiltak for å forebygge flyverflukt fra forsvaret. Forsvarsministeren innrømmer i budsjettet og i et svar til Høyre at tiltakene anbefalt av Nordby-utvalget bare i begrenset grad er blitt fulgt opp. Tiltak som gjelder lønn er f.eks ikke fulgt opp. Høyre spør: Når forsvaret investerer mange millioner kroner i å utdanne en flyver, hvorfor vil man ikke investere hundre tusen kroner i lønn for å beholde flyveren? Resultatet av regjeringens politikk er at investeringene i uttannelse er bortkastet og at forsvarsevnen svekkes. Høyre foreslår tiltak for å beholde flyvere i forsvaret, og bevilger penger til dette.
