
Narvik, 26. februar 1998
Jan Petersen
Høyre satser på vei i Nordland
Utbygging og opprustning av veinettet står sentralt for Høyre. Det er god distriktspolitikk fordi det reduserer avstandsulempen og det skaper økt sikkerhet og trygghet på veien. Bedre veiforbindelse binder også mennesker sammen, og kan eksempelvis gjøre det lettere for en familie å besøke besteforeldrene. Høyre vil stå fast på de løftene vi har gitt tidligere om veibygging i Nordland til tross for Regjeringens pinlige løftebrudd i statsbudsjettet.
Høyre stod på og fikk flertall for en langt mer offensiv satsing på veinettet enn det Ap-regjeringen gikk inn for under behandlingen av veiplanen våren 1997 (5,3 milliarder i fireårsperioden). For Nordland fikk vi blant annet gjennomslag sammen med sentrumspartiene for satsing på E6, bro til Sundøy og ferge fra Bodø til Leksnes.
Disse og andre forslag ble fulgt opp med bevilgningsforslag i Høyres alternative statsbudsjett sist høst. Vi er forpliktet av løftene i veiplanen, og det løftet skal vi holde. Det er synd å si at sentrumsregjeringen føler det samme. På samferdselsbudsjettet klarte ikke Bondevik plusse på en krone til investeringer der han hadde forpliktet seg til 1,2 milliarder ekstra noen måneder tidligere.
Høyre holdt løftene fra veiplanen, og de skal vi stå ved også i fremtiden. Det er smart å satser mer på investeringer enn forbruk når det er press i økonomien.
