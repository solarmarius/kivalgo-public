
Pressebrief før Høyres Landsmøte, 25. mars 1998
Jan Petersen
Distriktene må åpnes
Det politiske budskapet fra Høyres Landsmøte vil understreke behovet for et omlegning av den politiske kursen:
- Det er et behov for en politikk som fremmer kunnskap, fantasi, skaperevne og skaperglede
- Det er behov for en politikk som gir familiene, enkeltmenneskene, bedriftene og lokalsamfunnene mer å si over sin egen hverdag
- Det er behov for en politikk som bygger på tillit, ikke reguleringer, og som derfor kan være med på å styrke det personlige ansvaret.
Vi ser at erkjennelsen av behovet for en kursomlegning er i ferd med å bre seg. Statsminister Bondevik har nettopp bekjent at hans tro på nytten av reguleringer er svekket, og at han ser at man i større grad må og bør satse på en ansvarsmobilisering i stedet.
Men tenke og si det er en ting. Gjøre det noe annet. For hva er det vi opplever fra hans regjering? Jo, stadig nye forslag og ideer til reguleringer og skatteøkninger; nye restriksjoner på dagligvarehandelen, muligheten for lørdagsstengt pol, fjerning av tax-free-posen, faremerking av rødvinen, seteavgift på fly, uhemmet glede over muligheten for fremtidige skatteøkninger i samarbeid med Arbeiderpartiet.
Her er det sannelig ikke mye nytenkning, ikke mye hensyn til behovet for å modernisere det norske samfunn for å sette det i bedre stand til å møte utfordringene.
I landsmøtetalen min vil jeg bl. a. understreke behovet for å åpne hele det norske samfunn.
I dag kan vi observere at en rekke bysamfunn i Norge fungerer svært bra, og at det i stor grad skyldes Høyres åpnere samfunn på 80-tallet. Nå gjenstår to viktige ledd i reformen:
- å åpne opp distriktene for initiativ og kreativitet
- å åpne opp velferdsstaten for brukerne.
Dette er helt sentralt for at hele Norge, både privat og offentlig, både sentrum og distrikt, skal fungere slik vi ønsker ved inngangen til et nytt århundre.
Liberaliseringen av boligmarkedet var en viktig del av Willoch-regjeringens arbeid med å åpne samfunnet på 80-tallet. Det er gått 15 år, og nå tar vi det frie boligmarkedet så for gitt at vi har glemt hva vi måtte forholde oss til tidligere: Rasjonering på boliglån, kommunene kontrollerte mange steder tilgangen på tomter, penger gikk under bordet, gårder ble ikke pusset opp fordi det var satt maksimalgrenser for hva du kunne få inn i husleie til å dekke inn oppussingen.
Etter liberaliseringen er det slutt på køene for å få seg bolig, hele bydeler i byene har fått en fantastisk oppblomstring fordi andre priser har oppmuntret til renovering.
Denne reformen i Høyres åpnere samfunn var en markedsreform. Astrid Gjertsens åpningtidslov var det samme: Kundene og butikkene ble gitt den tillit selv å finne frem til de beste løsningene. Plusser vi på med at gjenopplivingen av Einar Førdes døde hest - aksjemarkedet - har betydd at en rekke nye firmaer og arbeidsplasser har sett dagens lys - ser vi konturen av hvorfor flyttestrømmene i Norge nå går som de gjør:
Store grupper mennesker lar seg friste av et urbant liv med et mangfold av tilbud, et travelt arbeidsmarked og muligheter for dem som vil satse - i byene.
For hjørnesteinene i Distrikts-Norge ble skjermet fra Høyres åpne samfunn. Den selvkritikken må jeg ta på vegne av oss alle: Vi lot de andre partiene stanse oss med myten om at markedet - liberalisering og folks frie valg - ikke passer i distriktene.
I landbruket er tilstanden til forveksling lik boligmarkedet før liberaliseringen.
Jeg fikk nylig høre en historie om en enke på et småbruk. Hun og mannen hadde kjøpt bruket for 700.000 kroner, pusset opp våningshuset for 200.000 og satset med friskt mot. Men så døde han. Alene kunne hun ikke drive, og hun inngikk avtale med en kjøper som ville overta for 900.000, så kunne hun gå ut uten tap. Men landbruksmyndighetene sa nei: Prisen skal være 700.000. Og mens anken pågikk trakk kjøperen seg. Enken satt der - med lang nese, og med tappet formue.
Moralen er: Ikke sats på landbruk. Du kan tape penger. Og om du sitter med et bruk - ikke invester i gården. Du får ikke pengene igjen.
Og det stopper jo ikke med prisreguleringene: Staten har forkjøpsrett, for å kunne bestemme hvem du skal selge til. Og staten bruker denne overstyringen stadig oftere viser statistikken.
Høyre vil ha en åpnere landsbygd, for dem som ønsker å satse. Vi utfordrer de partiene som prater om satsing i distriktene - bli med oss på å fjerne statens forkjøpsrett, fjerne prisreguleringene for jordbrukseiendom og ta bort all konsesjonsplikt for eiendom under 50 mål.
I min landsmøtetale vil jeg også vandre litt videre i Distrikts-Norge, og ta for meg tilstanden i en annen nøkkelnæring, fiskeriene. Også der finner vi monopoler og strenge lovregler som bygger opp motsetninger og urasjonell drift. Som kort sagt hemmer utviklingen og som bidrar til mismot, usikkerhet og pessimisme.
Det siste året er det blitt stadig klarere at ungdommen flytter, også når de har et valg mellom arbeid i distriktet og i de sentrale områder. Det er den reguleringsivrige distriktspolitikkens fallitt, og Høyres oppgave. Mitt ønske er at neste steg i Høyres åpne samfunn skal åpne Distrikts-Norge for initiativ og pågående, kunnskapsrik ungdom slik Høyre på 80-tallet gikk i bresjen for det som ble et åpnere samfunn - først og fremst i byene.
