
Stortinget, 5. desember 1997
Pressemelding fra stortingsrepresentant Petter Løvik (H)
Stortingsflertallet svikter utenlandsstudentene
Det er svært skuffende at flertallet har avvist Høyres forslag om at utenlandsstudentene skal få full kompensasjon for det valutatapet de har fått på grunn av svingningene på valutamarkedet. De utbetalingene studentene har fått fra Lånekassen nå i høst er beregnet ut fra valutakursene rundt årsskiftet 1996/97. I mellomtiden er f. eks. pundkursen steget 15 pst. og dollarkursen 17,5 pst. Det reelle valutatapet for den enkelte student representerer et beløp på mellom 9 000 og 14 000 kr i høstsemesteret. Høyre mener at det ikke er akseptabelt at studentene skal bære denne belastningen, og fremmet derfor forslag om at Staten må bære utgiftene - ca. 40 mill. kr - ved å gi studentene en ekstraordinær kompensasjon for valutatapet.
Etter at kirke-, utdannings- og forskningskomiteen har avgitt sin innstilling, må vi bare konstatere at komiteflertallet - Arbeiderpartiet og regjeringspartiene - går inn for at utenlandsstudentene må bære dette tapet selv, til tross for at den nåværende utdannelsesminister under valgkampen var sterkt opptatt av at studentene måtte få kompensasjon.
