
Oslo, den 19. mai 2000
Ivar Kristiansen, stortingsrepresentant Nordland:
NEI TIL FORTSATT FISKEKORT FOR OPPDRETTSNÆRINGEN
I dag er oppdrett av fisk og skalldyr regulert av konsesjoner. Dette hindrer fort nye etableringer, fordi man enten må bli tildelt eller må kjøpe en konsesjon for å etablere ny havbruksvirksomhet. På grunn av disse hindrene går mange lokalsamfunn langs kysten glipp av enorme næringsmuligheter. Dette vil Ivar Kristiansen ta opp i en interpellasjon med fiskeriministeren i Stortinget fredag 19. mai.
Fiskeri- og havbruksnæringen er den største eksportnæringen for Norge etter råolje. Spesielt er det en kraftig vekst innenfor oppdrett. Høyre ønsker at konsesjonssystemet avvikles for oppdrettsnæringen. Det bør ikke stilles andre krav til etablering enn de som er knyttet til helse, miljø og kompetanse. Selv om det er behov for å begrense matfiskproduksjonen frem til lakseavtalen med EU går ut i 2002, kan man allerede nå avvikle konsesjonssystemet for oppdrett av smolt, marin fisk, skjell og annen anadrom fisk, og forberede en fremtidig avvikling også for matfisk.
Ivar Kristiansen vil i Stortinget utfordre fiskeriministeren på disse viktige punktene for utviklingen av oppdrett her i landet.
