
Stortinget, 10. mai 999
Per-Kristian Foss
Revidert nasjonalbudsjett:
- visjonsløst og svakt
Revidert nasjonalbudsjett er en stor skuffelse for alle som hadde ventet signaler om en politikk for styrking av norsk næringsliv. Regjeringen gir ingen signaler om en ny giv for næringslivet, sier Høyres finanspolitisk talsmann Per-Kristian Foss i en kommentar til Revidert nasjonalbudsjett, som Regjeringen la frem i dag. Det er nødvendig å tenke nytt og offensivt for å sikre norsk næringsliv, verdiskapning og arbeidsplasser i årene som kommer. Høyre hadde håpet Regjeringen tok landets fremtidige utfordringer på alvor, og gitt signaler om at de i tiden som kommer ville føre en politikk for å gjøre Norge til et attraktivt sted å drive næringsvirksomhet. Dessverre fortsetter Regjeringen i stedet sin visjonsløse administrasjonspolitikk. sier Foss videre.
Det er grunn til å være bekymret for om den finanspolitikken Regjeringen foreslår er tilstrekkelig til å gi den rentenedgang som er lovet. Selv om vi har sett en viss nedgang, er det norske rentenivået fortsatt mer enn dobbelt så høyt som euro-renten. Utviklingen i en rekke sentrale størrelser i den økonomiske politikken går i feil retning med Regjeringens budsjettforslag. I forhold til det budsjettet som ble vedtatt med Høyres støtte sist høst, innebærer Regjeringens forslag en dobling av utgiftsveksten, svekket stramhet i det finanspolitiske opplegget og økt oljeavhengighet. Vi vil nøye vurdere om dette er noe vi kan være med å ta ansvaret for. sier Foss.
Det er også bekymringsfullt at Regjeringen allerede nå varsler en økende oljeavhengighet også neste år. Samtidig legger Regjeringen selv frem beregninger som viser at generasjonsregnskapet viser et klart underskudd. Dermed er det klart at Regjeringen er i ferd med å overlate problemene til generasjonene som kommer etter oss. Når dette kombineres med Regjeringens manglende visjoner om fremtidens næringsliv og verdiskapning i Norge, er faren stor for at Regjeringen nå er på helt feil kurs. avslutter Foss.
