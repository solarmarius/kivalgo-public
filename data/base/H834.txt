
Oslo, den 10. mai 1999
Sverre Hoddevik
Fortsatt overstyring av kommunene fra Regjeringen
Regjeringen presenterte i dag det økonomiske opplegget for Kommune-Norge i 2000.
Høyre er skuffet over at Regjeringen varsler vekst i de øremerkede tilskuddene og viser slik liten vilje og evne til å øke kommunenes frihet. Øremerkede tilskudd reduserer den kommunale handlefriheten og gjør det vanskelig å velge de løsningene som lokalt er best og billigst. Høyre beklager også at Regjeringen ikke er villig til å vedta skattøre for 2000 slik at det blir lettere for kommunene å planlegge for neste år.
Høyre sendte i februar et brev til Kommunal- og regionalministeren og ba om at konkrete øremerkede tilskudd i størrelsesorden 1 mrd kroner ble omgjort til frie inntekter i kommuneøkonomiopplegget for 2000. Dessverre følger ikke regjeringen opp dette. Det er skuffende at Regjeringen mangler evne til å foreta de nødvendig reformer som må til for å bedre vilkårene for kommunene, og særlig skuffende er det med en statsråd fra Senterpartiet. Dette bekrefter at Regjeringen viderefører den sosialdemokratiske overstyringspolitikken av Kommune- Norge, sier Sverre Hoddevik.
