
10. september 1999
Marvin Wiseth:
-------------
Misbrukt av Bærums flyplassliste
Jeg tar kraftig avstand fra at mitt navn er misbrukt av den såkalte borgerlig flyplassliste (BF) i Bærum. Til tross for at jeg på forhånd ga BF's listetopp klar beskjed om at jeg ikke kunne tas til inntekt for denne liste, ser jeg at det er akkurat slik jeg nå blir utnyttet i den lokale valgkamp.
Det er korrekt at jeg før Fornebu ble avviklet som flyplass støttet et opprop om å videreføre Fornebu som nærflyplass. Den saken er nå endelig avgjort, og det er patetisk når enkelte i Bærum ikke tar inn over seg at bruk av Fornebu-området til flyplassformål ikke lenger er en aktuell mulighet  hvor mye man enn kunne beklage eller glede seg over det.
For å gjøre mitt syn helt klart: Jeg støtter ikke borgerlig flyplassliste i Bærum, og oppfordrer flest mulig av kommunens innbyggere å stemme Høyre ved valget. Jeg forventer at de ansvarlige for misbruket av mitt navn til inntekt for den såkalte borgerlige flyplassliste, umiddelbart tar skritt for å sørge for at misbruket opphører.
