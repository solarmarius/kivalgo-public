
Stortinget, 7. oktober 1996
Pressemelding fra Ingvald Godal, Høyres forsvarspolitiske talsmann
Forsvarsbudsjettet 1997
Høyre stiller seg skeptisk til regjeringens påstand om at forsvarsbudsjettet for 1997 vil få en økning. Forsvarsbudsjettet er i år reellt redusert med 2,7 pst, når vi tar i betraktning at det ikke er satt av midler til Norges deltakelse i internasjonale fredsoperasjoner. Hvordan regjeringen vil finansiere den fortsatte deltakelsen i Bosnia gjenstår å se. Vi husker at det ifjor ble tatt midler fra forsvaret av Norge. Dette må ikke skje i år dersom forsvarsbudsjettet skal få en økning, slik regjeringen påstår.
Regjeringen innrømmer i dette budsjettet at det har vært tatt ut for mye i driftskutt i de senere års budsjetter. Høyre har derfor hvert år foreslått betydelige påplusninger for å opprettholde balansen mellom drift og investeringer. Et hovedproblem er at regjeringen ikke har bevilget nok til å øve inn nytt utstyr og til øvelser generelt. Uten tilstrekkelig oppfølging på driftssiden har materiellinvesteringene begrenset verdi.
Høyre advarer mot en forskjellsbehandling når det gjelder gjennomføring av verneplikten. Høyre mener at verneplikten er en bærebjelke i forsvaret. Den må gjennomføres likt og konsekvent inntil Stortinget måtte ha vedtatt noe annet.
