
Høyres Stortingsgruppe, 10. juni 1997
Stortingsrepresentant Ole Johs. Brunæs (H):
Høyre ønsker en effektiv jernbane
Samferdselskomiteen avga i dag innstilling om Norsk jernbaneplan 1998-2007. Høyre er glad for at det er blitt høyere investeringer til jernbanen, men i våre merknader til planen er Høyre kritisk til hvordan NSB er organisert.
Høyre har sammen med komiteens flertall foreslått å øke investeringene til krengetog med 600 millioner kroner og at man har fått et opplegg for å forsere utbyggingen av dobbeltspor Skøyen-Asker. Ved å lage et mer tidsriktig jernbanenett vil brukerne få glede av et mer effektiv drift og et bedre tilbud fra NSB.
Dagens organisering av NSB er at man har gitt alvorlige habilitetsproblemer med uklare organisatoriske og styringsmessige strukturer. Høyre mener at dagens organisering av NSB ikke tar hensyn til brukerne og en fornuftig bruk av skattebetalernes penger.
Fra 1. desember 1996 ble NSBs traffikkdel om dannet til selskap organisert etter egen lov (NSB BA), men ansvaret for toglinjene ble tillagt forvaltningsorganet Jernbaneverket. Det ble samtidig vedtatt at NSB Gardermobanen AS skal videreføres som aksjeselskap, heleid av NSB BA. Høyre har tidligere gått imot dagens organisering av NSB.
For å gi mulighet til større konkurranse i jernbanesektoren ønsker Høyre at Jernbaneverket skal bli et rent forvaltningsorgan uten eget styre og at man omdanner NSB BA til et aksjeselskap. Ved å skille disse enhetene har man mulighet til å skape en reell konkurranse innenfor denne sektoren som brukerne vil tjene på. Høyre ønsker å bruke mer midler på investeringer i jernbanen og mener at man med ved å drive på en mer forretningsmessig måte kan flytte midler fra driftssektoren til konkrete investeringer.
