
Stortinget, 12. mars 1998
Oddvard Nilsen (H)
Seteavgiften på fly er elendig distriktspolitikk
Etter forslag fra sentrumsregjeringen blir den såkalte passasjeravgiften på flyreiser omgjort til en seteavgift fra 1. april. Dette innebærer en kraftig avgiftsskjerpelse, og vil føre til økte billettpriser. SAS har nå varslet at avgiften vil føre til økte billettpriser på flygninger over hele landet, ikke bare på de avgiftsbelagte strekningene. Dermed rammes blant annet Nord-Norge hardt.
«Skal vi opprettholde et levedyktig næringsliv i distriktene er det helt nødvendig at vi legger forholdene til rette for effektiv og billig kommunikasjon, både i luften og på veien. Dersom det norske samfunnet ikke kan tilby dette, har bedriftene ofte ikke annet valg enn å flytte til sentrale strøk. Derfor er Høyre imot seteavgiften, og for økte veiinvesteringer. Sentrumsregjeringen, som påstår den er distriktsvennlig, ønsker derimot høye flyavgifter og lave veiinvesteringer. Skjønn det den som kan!». Dette uttaler lederen for samferdselskomiteen på Stortinget, Oddvard Nilsen fra Høyre.
Da passasjeravgiften ble innført i 1995, var en viktig begrunnelse at den ble lagt på flystrekninger der tog var et alternativ. Håpet i AP, SV og KrF, som vedtok avgiften dengang, var at denne konkurransevridningen skulle gi flere kunder til NSB. Historien har vist at det ikke ble slik, og i høstens budsjettproposisjon er dette hensynet ikke nevnt med et ord. Derimot er hovedbegrunnelsen i proposisjonen at «Avgiften vil i større grad motivere flyselskapene til å redusere antall avganger med lavt belegg.» Dette er bare en variant av å si at en ønsker et dårligere tilbud til passasjerene. SP og V har hele tiden ønsket en seteavgift, og nå må vi dessverre konstatere at de har fått gjennomslag.
Høyre gikk mot innføringen av passasjeravgiften på innenlandsflyginger i 1995, og i Høyres program for stortingsperioden 1997-2001 er det slått fast at denne avgiften skal fjernes.
