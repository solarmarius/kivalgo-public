
Oslo, den 18. september 1998
Jan Petersen, leder i Høyre:
Hvem som eier og driver sykehus er mindre viktig
- Helseminister Dagfinn Høybråtens nyvunne sans for konkurranse til pasientenes beste er gledelig. Vi imøteser med stor forventning forslag fra Regjeringen som kan føre politikerne ut av detaljstyringen og pasientene ut av køene. Men vi håper at Høybråten vil være mindre opptatt av hvem som driver og eier sykehus enn det virker som han er nå. Det sier Jan Petersen i en kommentar til at Dagfinn Høybråten varsler et «mye større element av konkurranse» blant sykehusene etter en studietur i Storbritannia.
- Dersom han mener alvor med å skille det offentliges rolle som kjøper og leverandør av tjenester, bør han gi rom for at også andre enn fylket og staten kan drive og eie sykehus. Da vil konkurransen bli reell, og gevinsten for pasientene større, sier han.
- Vi går også ut i fra at Helseministeren vil sørge for at den innsatsbaserte finansieringen går rett til sykehusene og ikke til fylkeskommunens kasser slik systemet er i dag. Da vil sykehusene få belønning for økt pasientbehandling. Dette har KrF vært tilhenger av før, men har blitt holdt tilbake av Senterpartiet i Regjeringsposisjon.
- Hierarkisk styring er passé. Veien å gå er å gi det enkelte sykehus frihet til å tilpasse seg pasientenes behov og den raske teknologiske utviklingen innen helsesektoren. Men dersom vi skal få en god, overordnet politisk styring med helsevesenet må vi få en nasjonal helseplan og ikke mange regionale og fylkeskommunale helseplaner. I tillegg må pengene følge pasienten i større grad. Med en slik politikk må Helseministeren spørre seg selv om hvilken rolle han mener fylkeskommunen skal ha.
