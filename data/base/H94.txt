
Oslo, 13.11.95
fra Oslo Høyre
Oslo Høyres Hovedstyre har hatt møte i kveld og fattet følgende enstemmige vedtak:
Hovedstyret anbefaler Representantskapet å fatte følgende vedtak:
1. Oslo Høyres Representantskap vil understreke at det må være et overordnet mål å få gjennomført mest mulig av Høyres politikk basert på Høyres program. Det er derfor en målsetting for Høyre å komme i posisjon. Representantskapet mener at et samarbeid om et borgerlig byråd bør være basert på et vesentlig sammenfall i politiske standpunkter og finne sitt grunnlag gjennom praktisk politisk samarbeid i bystyret og bystyrets organer. Dersom det gjennom dette arbeidet viser seg at det finnes grunnlag for et borgerlig byråd ledet av Høyre, gis Oslo Høyres ledelse og bystyregruppens ledelse fullmakt til å avklare et politisk grunnlag for et slikt byråd. Resultatet av disse avklaringene fremlegges for Oslo Høyres Hovedstyre til uttalelse før endelig godkjenning i bystyregruppen.
2. Representantskapet slutter seg til at de prosedyrer som Sjaastadutvalget har utarbeidet for skifte av byrådsleder i perioden legges til grunn for valg av ny byrådslederkandidat hvis det blir behov for dette.
3. Representantskapet ber Arbeidsutvalget om å legge til rette for en bred drøfting av lojalitetsspørsmål, partikultur, rollefordeling mellom partiets ulike organ mv. basert på høstens erfaringer. Drøftingene skal munne ut i forslag til fremtidige retningslinjer som, etter behandling i Hovedstyret, legges frem for Representantskapet til endelig godkjenning.
