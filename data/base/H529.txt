
28. januar 1997
Pressemelding fra Høyre
Lavere skatter nødvendig for verdiskaping og velferd
Skatter er nødvendige for å sikre finansiering av samfunnets fellesgoder. Men skattleggingen innebærer også en merkostnad for samfunnet fordi den reduseres den enkeltes valgfrihet og mulighet til å klare seg på egen hånd, samt at den fører til skattemessige tilpasninger.
Høyres Sentralstyre mener at dette har uheldige virkninger i form av lavere arbeidsinnsats, redusert sparing og færre investeringer. Slik reduserer skattleggingen både dagens og morgendagens verdiskaping. Den reduserte valgfriheten er også med på å redusere velstanden for den enkelte.
For å oppmuntre til sparing og innsats og for å redusere velferdstapet fra høye skatter vil Høyres Sentralstyre i neste stortingsperiode redusere det samlede skatte- og avgiftstrykk:
* Fjerne toppskatten på vanlige inntekter
* Redusere marginalskatten for å gjøre det mer lønnsomt å yte en ekstra innsats.
* Fjerne formuesskatten i løpet av fireårsperioden slik at Staten i mindre grad hemmer privat sparing og langsiktig kapitaldannelse.
* Gå imot økt skatt for dagens pensjonister.
* Unngå økning av skatten på avkastning av kapital og dermed forhindre kapitalflukt til andre land.
* Spare kostnader i bedriftene og skatteinnkrevingen ved å forenkle og fjerne kompliserte skatteregler der de ikke er nødvendige.
