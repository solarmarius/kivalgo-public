
Av Kristin Krohn Devold, stortingsrepresentant for Høyre og leder Bedriftskanalen
Småbedriftene har samrådd seg, Knudsen !
Vår nye næringsminister Grete Knudsen uttaler i Dagens Næringsliv at hun nå må vurdere før hun kan iverksette endringer i småbedriftenes rammevilkår. Jeg unner selvfølgelig Grete Knudsen noen hvetebrødsdager i sin nye jobb, og synes det er flott at hun reiser rundt til småbedriftene, men jeg vil ikke godta at nye evalueringer, utvalg, råd og samråd skal trenere de viktige handlinger som må til.
Helt ukjent med problemstillingene er da heller ikke Grete Knudsen etter sitt arbeid med skipsfartsmeldingen i fjor; begrensninger som forbudet mot midlertidige ansettelser og frivillig overtid og en fortsatt dårlig delingsmodell kan ikke være helt ukjent for Knudsen etter hennes opphold i verft og skipsutstyrsbedrifter.
Knudsen bør også merke seg at det ikke er opp til henne å avgjøre om delingsmodellen skal vurderes eller ei. Ved Stortingets behandling av Revidert Nasjonalbusjett 1996 gikk alle partier unntatt Arbeiderpartiet og Rød Valgallianse inn for en oppfølging av Småbedriftsutvalgets vurderinger. Flertallet ba Regjeringen om å foreta en analyse av virkningen av delingsmodellen, blant annet beskatningen av aktive eiere kontra passive eiere.
Det siste året har småbedriftene gjennom ulike fora generert idéer, drøftet problemer og begrensende faktorer og konkludert i større grad enn småbedriftene noen gang tidligere har gjort:
* Småbedriftsutvalget avleverte sin rapport omtrent på samme tid. Utvalget tok for seg de aller fleste relevante småbedriftsproblemer, og kom frem med konkrete forslag til løsninger på disse. Utvalgets mandat sa at Småbedriftsutvalget skulle «legge dagens skattesystem til grunn»; de skulle altså ikke få lov å mene noe om en av de viktigste rammebetingelsene. Småbedriftsutvalget trosset denne begrensningen. Rapporten fra Småbedriftsutvalget bør være den lektyre Grete Knudsen først tar fatt på.
* Småtinget samlet våren -96 stortingsrepresentanter og bedriftsledere fra hele landet til en hel dags utveksling av problemer og forslag til løsninger. NHO hadde i forkant gjort et solid arbeid over hele Norge, og rapporten fra Småtinget er nyttig lesning for vår nye næringsminister.
* Henriksen-utvalget har lagt frem sin rapport, og selv om det etter Høyres mening virker som om Henriksen-utvalget la Småbedriftsutvalgets konklusjoner i en skuff, er det også her mange nyttige beskrivelser, refleksjoner og forslag som næringsministeren bør ta med seg.
* Høyres Bedriftskanal med 4.500 medlemmer gir Høyre en direkte kontakt med småbedriftene og deres hverdag, og vi er mer enn villig til å dele våre erfaringer herfra med Grete Knudsen.
Vurderinger og evalueringer er altså foretatt i stort monn, Grete Knudsen. Etter min mening vil det være respektløst av den nye regjeringen ikke å lytte til de rådene som er gitt, og ikke minst: å følge disse rådene - ikke bare avfeie dem med behov for nye «samråd».
Høyre har i sitt alternative budsjett i forbindelse med Statsbudsjettet 1997 satset tungt på småbedriftene. Jeg gir med største glede Grete Knudsen følgende liste over endringer som bør gjennomføres. Hun vil få den samme listen som del av Høyres forslag i innstillingen fra Næringskomiteen, men jeg gir henne den gjerne et par uker i forveien. Høyres forslag er bygd på det solide arbeid som er gjort på Småtinget, i Småbedriftsutvalget, Henriksen-utvalget og i Høyres Bedriftskanal. Høyre vil:
* Bidra til en budsjettbehandling som kan dempe faren for pris- og lønnsvekst, og øke mulighetene for et fortsatt lavt rentenivå.
* Avvise forslaget om å velte kostnadene ved den tredje sykelønnsuken over på bedriftene. Kombinert med avslag på dette forslaget, vil Høyre foreslå endringer i sykelønnsordningen: reduksjoner i utbetaling de første dagene kombinert med innføring av en karensdag, deretter 90 % kompensasjon.
* Redusere formuesskatt og investeringsavgift, heve innslagspunkt for toppskatt, og fjerne skattlegging av diett utenfor hotell. Delingsmodellen forbedres ved halvering av personinntektstaket fra ca. 900.000 kr. til ca. 465.000 kr.
* Etablere et såkorn-kapitalfond - et gründerfond - på 200 millioner kroner. Dette vil utløse 200 millioner kroner fra det private næringsliv. Dette gikk et flertall på Stortinget inn for i forbindelse av behandlingen av revidert nasjonalbudsjett våren 1996, men Regjeringen har utsatt en oppfølging av dette.
* Fjerne arbeidsgiveravgiften for lærlinger. Dette gikk et flertall på Stortinget inn for i forbindelse av behandlingen av revidert nasjonalbudsjett våren 1996, men Regjeringen har avvist en oppfølging av dette.
* Oppheve forbudet mot midlertidige ansettelser og frivillig overtid. Privat arbeidsformidling tillates.
* Beholde Industriattachéene. Regjeringen har foreslått en nedleggelse av denne ordningen.
* Styrke næringsrettet forskning ved opprettholdelse av bevilgningen til industrielle forsknings- og utviklingskontrakter, dvs. kontrakter mellom to private parter. Bevilgningen til næringsrettet forskning gjennom Norges Forskningsråd økes. Bedriftene må gis større innflytelse på Norges Forskningsråds prioriteringer.
* Basere offentlig bedriftsveiledning på 100 % egeninntjening for å unngå konkurransevridning i forhold til private rådgivningsselskaper.
* Øke satsingen på veiutbygging, og tillate en raskere liberalisering i telesektoren for å redusere bedriftenes avstandsulemper gjennom lavere kostnader.
* Redusere skjemaveldet gjennom fjerning av de lønnskodene som ikke har skattemessig betydning ved innrapportering til ligningsmyndighetene. Redusere bedriftenes innkrevingsoppgaver for det offentlige.
Grete Knudsen skulle ha nok å ta fatt på - selv før nye utredninger er foretatt. Jeg ser frem til at våre forslag følges opp allerede i salderingsproposisjonen fra Regjeringen i begynnelsen av desember, slik at Regjeringen Jaglands «nyorienterte næringspolitikk» kan får et konkret innhold for Norges 150.000 småbedrifter.
