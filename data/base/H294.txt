
Stortinget, 31. januar 1996
av Per-Kristian Foss, nestleder i Høyres Stortingsgruppe
Med Dagbladet i tunnel
Dagbladet tar 31. januar en holmgang med Høyre om NSBs utbyggingsplaner i Oslo. For Dagbladet er utgangspunktet å være mot det Høyre er for. Problemet er bare at avisen her også går imot et samlet bystyre i Oslo, og indirekte gjør seg til talerør for en manglende respekt for byverdier som ikke harmonerer med Dagbladets beste kulturtradisjoner.
Høyre har gått inn for å bevilge 102 millioner kr. til Nationaltheatret stasjon. I ettertid, uten at Stortinget var orientert om det i budsjettet, har det kommet frem at NSB mener at prosjektet forutsetter omfattende og langvarige gravearbeider i Oslo sentrum. Det Dagbladet refererer som «Moro med Høyre» er altså at vi ikke avholder oss fra å tale bymiljøets sak når planene konkretiseres.
Det kan ikke være avgjørende for Oslo at flest mulig tog kan stanse på Nationaltheateret, når Oslo S ligger i gangavstand. Dette er også Oslo Bystyres syn. Høyre stiller spørsmål ved anleggsomfang, ved anleggsperiode, og vi ønsker også garantier for at dette er siste gang NSB vil grave opp Oslo sentrum.
Mangelen på langtidshorisont i NSBs planarbeid styrker kritikken. I proposisjonen ble det lagt til grunn at utbyggingen skal dekke «forventet økning i togtrafikken de nærmeste årene.» Etter at Høyres ledelse og Oslo Høyre engasjerte seg i saken, har NSB i en pressemelding hevdet at planene dekket opp behovet 40 år fremover, men uten noen nærmere konkretisering, og uten at Stortinget er orientert om planer og forutsetninger.
Andre aktører gjør tilsvarende krumspring: Miljøvernminister Berntsen sier allerede nå at han vil overkjøre Oslo Bystyre gjennom statlig reguleringsvedtak. Den selvutnevnte forkjemper for lokaldemokrati og storby, Anne Enger Lahnstein, mener at hensynet til Gardermobanen må veie sterkere enn Oslos protester, til tross for at det i hovedutredningen for flyplassutbyggingen ble slått fast at ekstrabelastningen på Oslotunnelen vil «holdes nede på 1-2 tog pr. time». (Begrunnelsen for de nye tunnelene er kapasitetsøkning fra 18 til 26 tog i timen.)
Den som tror at dette dreier seg om mindre plager for Oslo, og «moro for Høyre», undervurderer signalvirkningen for senere utbygginger; hvor miljøhensyn og lokale hensyn må vike for statsbedrifters planleggingsarroganse og automatiske trusler om statlig tvangsregulering.
