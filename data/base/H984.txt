
4. oktober 2000
Høyres Stortingsgruppe
Statsbudsjettet 2001  skatter og avgifter:
et mørkt kapittel
Skatte- og avgiftsforslagene i statsbudsjett for 2001 vil bli stående som et mørkt kapittel i norsk politisk historie. Ingen tidligere regjering har noen gang foreslått tilsvarende skatte- og avgiftsøkninger i et statsbudsjett. sier Høyres skattepolitiske talsmann Børge Brende i en kommentar til Regjeringens forslag.
Regjeringen foreslår skatte- og avgiftsøkninger på til sammen 12 milliarder kroner. Det mest alvorlige forslaget fra Regjeringen er å innføre det de kaller en konjunkturavgift, men som i realiteten er en økning av arbeidsgiveravgiften. Regjeringens hensikt med denne avgiften kan ikke være annet enn å skape konkurser og nedleggelser i private bedrifter, slik at arbeidskraft frigjøres for en stadig voksende offentlig sektor. I tillegg foreslår Arbeiderparti-regjeringen betydelige skatteskjerpelser for små og mellomstore bedrifter gjennom kraftige innstramminger i delingsmodellen, i tillegg til det allerede varslede forslaget om å innføre dobbeltbeskatning av utbytte. Samlet innebærer dette en skatteskjerpelse på nesten 10 milliarder kroner for næringslivet. Arbeiderpartiets politikk er ikke et hår bedre enn enkelte andre partiers politikk for bruk av mer oljepenger. Den eneste forskjellen er på hvilken måte konkurranseutsatt næringsliv svekkes på. Arbeiderpartiet gjør det gjennom skatteøkninger, andre gjennom høy inflasjon og rente, fortsetter Brende.
Regjeringens bebudete fordelingspolitikk viser seg nok en gang kun å være skadelig misunnelsespolitikk. Det er lite å se til skattelettelser for de lavere inntektene. Regjeringen foreslår riktig nok å heve minstefradraget med 5,8 pst. utover lønnsjustering. For barnefamiliene vil imidlertid dette ikke være nok til å veie opp innstrammingene i barnetrygden som Regjeringen foreslår. I tillegg kommer øke boutgifter gjennom økt boligskatt og økt el-avgift. Dermed blir resultatet at alle får skatteskjerpelser, noe også Regjeringens egne tabeller viser.
Regjeringens avgiftsopplegg gir samlet sett en viss skjerpelse, i tillegg til den kraftige skjerpelsen gjennom konjunkturavgiften. Regjeringens avgiftspolitikk er preget av at man gir med den ene hånden og tar med den andre. Det hjelper ikke så mye å sette ned drivstoffavgiftene litt, når Regjeringen foreslår å ta igjen det meste ved å øke blant annet årsavgiften og engangsavgiften på biler. sier Høyres avgiftspolitiske talskvinne Kjellaug Nakkim om avgiftsopplegget som er foreslått av Regjeringen.
Høyre mener Regjeringens forslag til merverdiavgiftsreform er et spørsmål som er uegnet til å behandle samtidig med statsbudsjettet. Høyre ønsker at spørsmålet om en reform av merverdiavgiften først skal behandles i en stortingsmelding, slik Bondevik-regjeringen tidligere gikk inn for og slik det skjedde med skattereformen i 1992. Bare da kan man få en behandling der man legger større vekt på langsikte vurderinger enn kortsiktige pengebehov. Vi må ikke glemme at merverdiavgiftsreformen dreier seg om dramatiske endringer i rammevilkårene for de berørte næringene, ikke minst i distriktene. Dette fortjener grundigere behandling enn budsjettbehandlingen om høsten gir mulighet for. sier Nakkim.
