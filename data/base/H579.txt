
Pressemelding, Høyres Stortingsgruppe, den 4. juni 1998
Ansgar Gabrielsen
Høyre-forslag om åpnere bygdesamfunn
Høyre fremmer i dag forslag om friere omsetning av landbrukseiendommer. Høyre foreslår å endre konsesjonsloven og avskaffe statlige reguleringer som har hindret nyskapning og vekst i distriktene. Høyre vil fjerne statens forkjøpsrett, avskaffe den statlige prisfastsettingen av landbrukseiendommer og heve konsesjonsgrensen til 50 mål.
«Statens forkjøpsrett hindrer folk i å etablere seg i distriktene og bosette seg på et gårdsbruk. Forkjøpsretten undergraver den private eiendomsretten og har utvilsomt vært til skade for bosettingen i distriktene», sier Høyres næringspolitiske talsmann, Ansgar Gabrielsen.
Den lave prisfastsettingen av landbrukseiendommer fører til sviktende rekruttering, lav lønnsomhet og kapitalmangel i landbruket. Folk vil ikke selge til underpris og blir derfor ofte sittende med en eiendom de ikke har tenkt å drive. Resultatet er forgubbing, tomme gårdsbruk, utstrakt utleie og liten omsetning av landbrukseiendommer. Unge mennesker som vil satse på landbruket har derfor store problemer med å skaffe seg et gårdsbruk. Prisreguleringen gjør det samtidig mindre lønnsomt å investere i landbrukseiendommer. Siden eiendomsprisen holdes kunstig lavt får gårdbrukeren lite eller ingenting igjen av de investeringene han foretar. «Dagens konsesjonslov er en oppskrift for forgubbing, lav lønnsomhet og utarming av distriktene. Høyres forslag gir Stortinget sjansen til å gi landbruket en ny giv», sier Gabrielsen.
