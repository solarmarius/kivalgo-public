
13. mars 1997 i Oppegård Næringsforum
Pressemelding fra Høyres leder Jan Petersen
Gledelig bondeanger i sentrum!
Både Senterpartiet og Kristelig Folkeparti har de siste dagene gitt meget interessante signaler når det gjelder delingsmodellen og skattlegging av aktive eiere. Senterpartiets Per Olaf Lundteigen uttaler i dag til Dagens Næringsliv at: «Senterpartiets posisjon da delingsmodellen ble behandlet sist må forklares ut fra at man ikke tenkte prinsipielt nok». KrFs Einar Steensnæs varslet i Nationen for to dager siden blant annet at de ville stille seg bak Høyres tidligere forslag om lavere tak for personinntekt, som igjen gir en lavere skattebelastning for mange foretak med aktive eiere.
Jeg er meget glad for de signalene som nå er kommet. Det viktige er nå at vi ikke låser oss fast i en diskusjon om skattemodeller, men at det er et politisk flertall for å fjerne diskrimineringen av aktive eiere, og danne en sterkere motstand mot Arbeiderpartiets småbedriftsfiendtlige politikk. Vi må ta utgangspunkt i dette, og så finne den beste løsningen. Høyres betingelse er imidlertid at en bedre og mer rettferdig delingsmodell må innføres uten at skatten på eiere og bedrift økes på annen måte.
Delingsmodellen ble senest behandlet i Stortinget våren 1995. Høyre stemte da imot det kompromisset som ble vedtatt av Ap, Sp og KrF, fordi modellen innebar en fortsatt diskriminering av aktivt eierskap. Kompromisset innebar et personinntektstak på 900 000 kroner for småbedriftene. Høyre gikk inn for et tak på samlet personinntekt på 450 000 kroner, snevrere identitetsregler, og et videre kapitalavkastningsgrunnlag. Summen av disse endringene ville ha avviklet diskrimineringen, og ikke straffet aktive eiere som dagens modell.
