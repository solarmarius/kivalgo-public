
Pressemelding, Høyres Stortingsgruppe, 15. mai 1998
Høyres kommunalpolitiske talskvinne Erna Solberg
Høyre sier nei til å frata kommunene skatteinntekter fra næringslivet.
Høyre vil ikke støtte Regjeringens forslag om å fjerne de direkte skatteinntektene fra næringslivet til kommunene. Etter vår mening bør også lokalsamfunnene ha direkte inntekter av de bedrifter som er i kommunen. På lang sikt vil en slik omlegging svekke kommuners ønske om å tilrettelegge for bedrifter og næringsliv. Spesielt vil dette skje i de områder hvor arbeidsmarkedet er felles for en rekke kommuner.
«Det er med en viss forbauselse at jeg ser at en Senterparti-statsråd fremmer dette forslaget, til tross for at Senterpartiet før de kom i Regjeringsposisjon har utrykt sterk motstand til en slik omlegging.»
Regjeringen forsøker å sukre omleggingen med å foreslå å øke den kommunale andelen av inntektsskatten fra lønnsmottagere. Erfaringen har vist oss at denne andelen har Regjeringspartiene vært med på å redusere hvert år. En slik omlegging er derfor lite troverdig og langt flere kommuner vil over tid få et stort skattetap enn det Regjeringen fremstiller det som.
