
Oslo, den 4. juni 1999
Per-Kristian Foss
Høyres forslag til endringer i revidert budsjett 1999
Det er nødvendig å forbedre næringslivets rammevilkår, for å bli bedre rustet til å møte konkurransen fra utlandet. Vi foreslår derfor å rette opp det totale fraværet av en offensiv næringspolitikk i Regjeringens forslag til revidert budsjett, sier Høyres finanspolitiske talsmann Per-Kristian Foss om Høyres forslag til revisjon av budsjettet for 1999 som ble klart onsdag 2. juni.
Det er nødvendig med en full gjennomgang av skattesystemet for petroleumssektoren, men i påvente av en slik gjennomgang foreslår Høyre strakstiltak i revidert budsjett. Redusert CO2-avgift på sokkelen og fjerning av produksjonsavgift blant annet på haleproduksjon i tilknytning til eldre felt er viktige bidrag for å dempe fallet i oljeinvesteringene og de negative effektene dette har for leverandørindustrien. Vi kommer ikke utenom en omstilling i de petroleumsrelaterte næringene, men det er viktig at fallet i aktiviteten ikke blir større enn det langsiktige utviklingstrekk tilsier. Vi må ikke miste kompetanse vi får bruk for senere. sier Foss.
Samtidig foreslår Høyre flere andre tiltak rettet mot næringslivet generelt:
* Redusert formuesskatt er viktig for investeringsnivået i Norge, og dermed for fremtidens utvikling av bedrifter og arbeidsplasser i Norge.
* Reduserte avgifter på alkoholholdige drikkevarer (-10 pst) og tobakk (-3 pst) vil bidra til å begrense grensehandelen, ikke minst til fordel for handelsstanden.
* En reform i sykelønnsordningen, ved å innføre en egenandel for arbeidstakerne. Basert på erfaringene fra lignende endringer i Sverige, vil dette forslaget gi innsparinger i milliardklassen for arbeidsgiverne som følge av at sykefraværet går ned. Samtidig reduseres utgiftene over statsbudsjettet til sykelønn.
Det er viktig for Høyre å bedre næringslivets rammevilkår generelt, og ikke bare for utvalgte næringer. Selv om det på sikt er nødvendig med større lettelser enn det vi foreslår nå, er forslagene et klart signal om hvilken vei Høyre vil gå. sier Foss videre.
Fremtidens Norge er også avhengig av utdanning og forskning. Derfor foreslår Høyre en satsing på til sammen 114 millioner kroner, til etterutdanning av lærere, satsing på høyere utdanning blant annet gjennom kjøp av teknisk utstyr og økt tilskudd til bedrifter som tar inn lærlinger.
Videre foreslår Høyre å satse 200 millioner kroner på veier og trafikksikkerhet, 200 millioner kroner mer til helse gjennom økte bevilgninger til innsatsstyrt finansiering og 50 millioner kroner mer til politiet.
Regjeringens uansvarlige forslag om å kutte i bevilgningene til Forsvaret støttes selvfølgelig ikke av Høyre. Det gjør heller ikke Regjeringens forslag om å kutte tilskuddet til Oslo med 150 millioner kroner.
Høyres satsingsforslag skjer innenfor en forsvarlig ramme for finanspolitikken. Høyres forslag innebærer et strammere statsbudsjett, der underskuddet reduseres med 1,7 milliard kroner. Høyre budsjettforslag vil bidra til en raskere rentenedgang enn forslaget fra Regjeringen, samt en bedre balanse mellom offentlig og privat sektor.
