
Stortinget, 30. april 1998
Pressemelding fra Annelise Høegh og Sonja Sjøli, Høyre
Høyre beklager at oppsøkende genetisk veiledning vedtas før det er evaluert
Ap og Frp vedtar at en hvilket som helst lege skal kunne fortelle slektninger til pasienter med alvorlige arvelige lidelser at de har risiko for å få sykdommen. Ingen andre land i den vestlige verden gjør noe lignende. Høyre beklager at flertallet prioriterer oppsøkende genetisk veiledning fremfor behandling av alle de man allerede vet har en høy risiko f.eks. for kreft og som venter i behandlingskø. Høyre mener dette er en uetisk ressursanvendelse.
Helsevesenet bør ikke oppsøke personer for å fortelle om en høy risiko for sykdom uten å kunne garantere behandling dersom sykdommen blir konstatert. Oppsøkende genetisk virksomhet er ikke et livreddende tiltak - det er det bare behandlingen som er. Flertallets forslag fratar folk retten til ikke å vite om en mulig sykdom og kan føre til unødig angst og påfølgende redusert livskvalitet.
Til tross for dette er det gledelig at Høyre har fått hele sosialkomiteen med på følgende forslag: «Stortinget ber regjeringen legge til rette for at Radiumhospitalet kan gjennomføre det planlagte forsøksprosjektet med oppsøkende genetisk veiledning for familier med arvelig disposisjon for brystkreft hos kvinner.» Høyre mener dette forslaget er viktig for å vurdere behovet for slik virksonhet og de etiske og psykososiale konsekvensene.
