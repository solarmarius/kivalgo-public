
Stortinget, 4. november 1997
Pressemelding fra stortingsrepresentant Erna Solberg, Høyre
Høyre tar sysselsettingsinitiativ!
- for å skape et bedre og mer fleksibelt arbeidsliv
Høyre foreslår i Stortinget endringer på 4 punkter i arbeidsmiljøloven. Behovet for å myke opp eller fjerne endel av de unødvendige stengslene for et bedre og mer fleksibelt arbeidsmarked blir bare større og større i dag. I en rekke sektorer og regioner i vårt land er det prekær mangel på kvalifisert arbeidskraft. Samtidig fungerer endel av reglene i arbeidsmiljøloven som stengsler for å utnytte arbeidskraftsreserver vi har i Norge.
Høyre foreslår å myke opp reglene og fjerne forbud på følgende 4 områder:
* oppmykning av overtidsbestemmelser
* tillate privat arbeidsformidling
* fjerne begrensninger på utleie av arbeidskraft
* myke opp forbudet mot midlertidige ansatte.
I dag fungerer disse reglene i arbeidsmiljøloven som stengsler for at helsevesenet får nok kvalifisert arbeidskraft, hindrer ansatte som ønsker å jobbe mer i å gjøre det, bidrar til at bedrifter må si fra seg arbeidsoppdrag og hindrer at personer som ønsker en delvis, men ikke full tilknytning til arbeidslivet i perioder av sitt liv, får muligheten til det.
Forslagene fremmes i Stortinget i dag.
