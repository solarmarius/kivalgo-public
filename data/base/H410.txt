
Pressemelding, 12. august 1997 Holmen Fjordhotell
Jan Petersen
Ikke toppskatt på vanlige inntekter
Toppskatten er et eksempel på hva som er galt med det norske skattesystemet. Da toppskatten ble innført, skulle den være en skatt på toppinntekter. Arbeiderpartiet har gjort den til en skatt på unge akademikere, arbeidere og alminnelige funksjonærer.
I Asker og Bærum betaler nesten alle toppskatt. Det var 30.000 mennesker i Bærum og 13.000 i Asker som måtte ut med toppskatt i 1995. Andelen skatteytere med toppskatt i Asker og Bærum var omtrent 45 prosent. Det er nesten ufattelig høyt. Selv når vi teller med ungdom som går med avisen, selv når vi regner inn alle som har deltidsjobb i en butikk, så er det fortsatt slik at nesten halvparten av de som tjener penger i denne delen av Akershus må betale toppskatt.
Og selv om det fortsatt skulle være noen i full jobb som ikke betaler toppskatt i Asker og Bærum, så skal heller ikke de føle seg trygge. Fra 1992 til 1995 ble det ti prosent flere med toppskatt i Asker og Bærum. Hvis utviklingen fortsetter har vi alle toppskatt i god tid før år 2000.
For Asker og Bærum er det ikke lenger snakk om at skattesystemet vår tar fra de rike og gir til de fattige. Skatten tar mye fra nesten alle. Slik bør det ikke være. Den viktigste skattereformen som Høyre vil jobbe for i neste stortingsperiode er å fjerne toppskatten for alle med vanlig inntekt. Med Høyres reform blir toppskatten en skatt for de høytlønte - ikke bare en melkeku for staten.
Høyres skattepolitikk gagner ikke bare familiene, men også norsk økonomi. Med lavere skatt blir det mer lønnsomt å gjøre en ekstrainnsats. I dag opplever mange at marginalskatten hopper fra 28 til 49,5 prosent hvis det blir overtid eller ekstrainntekter. Selvfølgelig legger det en demper på innsatsen når staten tar halvparten av lønnen i tillegg til moms og avgifter. Når vi fjerner toppskatten på normale inntekter, vil hundretusener av nordmenn slippe ekstraskatt på sin overtid. Det betyr mye for norsk økonomi og det betyr mye for familieøkonomien.
Enkelte mener det er usosialt å la folk få beholde mer av sin inntekt. Det er et argument som ikke tåler nærmere ettertanke. Hvorfor skulle det være usosialt å la familiene ta vare på seg selv og sine barn? Etter 25 års innsats på Stortinget og i Kommune-Norge, så føler jeg meg sikker på at de pengene som familier bruker på seg selv er vel så god anvendt som de pengene staten strør ut over oss.
