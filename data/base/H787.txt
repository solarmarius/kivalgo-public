
Stortinget, 3. juni 1999
Stortingsrepresentant Inge Lønning (H)
Høyre prioriterer utdannelse i revidert
Høyre fortsetter satsingen på skole og utdannelse, og foreslår økninger på 114 mill. kr i Revidert nasjonalbudsjett  fordelt på etterutdannelse for lærere, satsing på lærlinger og høyere utdannelse. I tillegg gir Høyre et håndslag til Kunsthøyskolen i Oslo.
Skole og utdannelse var et prioritert område i Høyres alternative budsjett for inneværende år. Høyre følger opp denne prioriteringen under behandlingen av Revidert nasjonalbudsjett, med forslag om økninger på 114 mill. kr. utover Regjeringens forslag. Økningsforslagene tilgodeser særlig tre hovedområder:
Etterutdannelse for lærere i grunnskolen og videregående skole økes med 40 mill. kr. Høyre ser denne økningen som ledd i en fortsatt satsing på dette viktige området.
Lærlingetilskuddet økes med 20 mill. kr, for å stimulere bedriftene til å ta inn voksne lærlinger. Høyre tar også opp forslag om å fjerne arbeidsgiveravgiften for lærlinger fra årsskiftet 1999/2000.
Høyere utdannelse tilgodeses med 50 mill. kr, øremerket til vitenskapelig utstyr og omstillingstiltak ved universitetene.
For å lette den vanskelige arbeidssituasjonen ved Kunsthøyskolen i Oslo tar Høyre også opp forslag om å øke bevilgningen med 4 mill. kr utover Regjeringens forslag.
