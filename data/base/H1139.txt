
2. mars 2001
Høyres Stortingsgruppe
Annelise Høegh:
Vil ikke sykepleierne respektere politiske vedtak?
Sykepleiernes trussel om å torpedere statlig overtakelse av sykehusene dersom retten til å skille ut f. eks. laboratorie- og røntgenfunksjoner ved sykehusene i egne selskaper opprettholdes viser en overraskende mangel på respekt for maktfordelingen i samfunnet. Det er Regjering og Storting som fastlegger organisering og eierskap av det offentlige helsevesenet. Helsepersonellets profesjonsorganisasjoner skal først og fremst ivareta sine medlemmers lønns- og arbeidsvilkår.
Før Stortinget fatter vedtak om sykehusreform vil både Regjering og Storting selvfølgelig lytte til synspunkter fra både sykepleierne og andre. Men sykepleierforbundets leder Bente Slaatten spiller på udemokratiske strenger dersom hun mener at Stortinget skal la seg diktere av trusler fra Sykepleierforbundet om å bryte alt samarbeid om sykehusreformen.
Vi har allerede innslag av private aktører i den offentlig finansierte. F. eks. er to store sykehus i Oslo, Lovisenberg Diakonale sykehus og Diakonhjemmet, privat eiet og drevet. Påstår Bente Slaatten at sykepleierne ved disse institusjonene har en uakseptabel og mindre sikker arbeidssituasjon sammenlignet med kollegene på Ullevål og Aker sykehus?
Bente Slaatten begrunner sin motstand mot private innslag i helsevesenet slik overfor Aftenposten i dag: Helsevesenet skal være et offentlig ansvar og politisk styrt. Bare slik kan vi sikre at alle får et likeverdig tilbud.
De fleste kan slutte seg til dette utgangspunktet. Men logikken svikter når Bente Slaatten ut fra slike premisser trekker de konklusjoner hun gjør. Offentlig ansvar for å sikre befolkningen likeverdig tilgang til helsetjenester betyr jo ikke at det offentlige må eie og drive alle sykehus og slett ikke alle funksjoner ved sykehusene. Ved å legge til rette for konkurranse og et større innslag av privat drift, vil ressursene kunne utnyttes mer effektivt til beste for pasientene. Om helsetjenester ytes av offentlige eller private er mindre viktig, så lenge det offentlige tar ansvar for finansiering og sørger for at tjenestene er tilgjengelige og holder forsvarlig kvalitet.
Politisk styring av helsevesenet behøver ikke innebære offentlig eierskap og bør ikke innebære politisk detaljstyring av det enkelte sykehus. Tvert i mot har det etter hvert blitt bred enighet om behovet for å gi det enkelte sykehus større frihet når det gjelder organisering og drift. Politisk styring innebærer også at det er folkevalgte organer som tar stilling til reformer av helsevesenet  ikke profesjonsorganisasjonene. For Høyre er det avgjørende at sykehusene får frihet til å sette f. eks. laboratorie- og røntgenvirksomheten ut på anbud dersom man ser at det vil gi mer effektiv drift og bedre tjenester til flere pasienter.
