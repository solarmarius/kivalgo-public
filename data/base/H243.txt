
Suitell Edvard Grieg, Bergen
Lørdag 19. oktober 1996, kl. 13.15
Jan Petersen
Høyres regionale programkonferanse
Presseutdrag
Småbedrifter trenger enklere hverdag  ikke ny toppskatt
Høyre ser på lønnsomme småbedrifter som den beste trygghet for norske lokalsamfunn. Den bedriften som trygger lokalsamfunnet ved å skape arbeidsplasser og ny virksomhet skal møtes med anerkjennelse, ikke trusler om mer skatt og regulering. Derfor står Høyre for en småbedriftsvennlig politikk. En politikk for trygge bedrifter er en politikk for trygge lokalsamfunn i hele Norge.
Men Høyres småbedriftsvennlige holdning kommer i mindretall fordi høyutgiftspartiene Arbeiderpartiet, Sosialistisk Venstreparti og Senterpartiet ønsker mer skatt og tror på statlig detaljstyring.
Et nytt beklagelig eksempel på dette er Senterpartiets iver for høyere toppskatt. Dette betyr en høyere skatt på småbedrifter med aktive eiere. Delingsmodellen gjør at en altfor stor del av disse småbedriftenes inntekter blir beskattet som personinntekt og altså med toppskatt. Når Senterpartiet vil øke toppskatten, vil Senterpartiet samtidig straffe småbedrifter med aktive eiere.
Mer toppskatt betyr lavere lønnsomhet i småbedriftene. Mer toppskatt betyr færre nye småbedrifter. Mer toppskatt betyr dårligere sjanser til å skape noe nytt i norske lokalsamfunn.
Mer toppskatt er feil vei å gå. Høyre vil heller at myndighetene skal bidra til en enklere hverdag for småbedriftene.
* Høyre vil fjerne delingsmodellens diskriminering av aktive bedriftseiere. Da kan flere få starte egen bedrift.
* Høyre vil at folk skal sitte igjen med mer av sin egen lønn etter at skatten er betalt. Da kan flere familiene få det bedre samtidig som flere bedrifter kan konkurrere.
* Høyre vil fjerne forbudet mot midlertidige jobber, myke opp grensene for frivillig overtid og tillate privat arbeidsformidling. Da kan flere få jobb.
* Høyre vil redusere byråkrati og skjemavelde, slik at det blir færre regler, færre regelendringer og færre tidspunkter hvor nye regler kan iverksettes. Da kan flere av arbeidstimene brukes på å skape verdier for bedriften.
