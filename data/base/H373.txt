
Pressemelding, 8. september 1997
Jan Petersen:
Nær 1 million skattebetalere betaler toppskatt - nei til toppskatt på vanlige inntekter
«Arbeiderpartiet er ikke noe skatteletteparti» har statsministeren sagt. Det er utvilsomt riktig. Toppskattens utvikling illustrerer dette svært godt. For inneværende år, må nesten en million skatteytere betale toppskatt. Over halvparten av de som jobber heltid rammes i 1997 av denne skatten.
Da toppskatten i sin tid ble innført, skulle den være en skatt for de med toppinntekter. Arbeiderpartiet har gjort den til en skatt på unge akademikere, arbeidere og alminnelige funksjonærer. Slik toppskatten fungerer i dag, er den med på å presse unge, nyetablerte akademikere i enda større grad. I tillegg til utgiftene til bolig og studielån skal de altså også betale toppskatt. Tallene viser at mange rammes av toppskatt der boutgiftene allerede er høye. For eksempel betaler mer enn 7 av 10 heltidsarbeidende toppskatt i Oslo og Akershus.
Med Høyres forslag om å heve grensen for toppskatt til 300.000 kroner, vil det gi betydelige lettelser i hverdagen for den enkelte og familien. Anslag viser at dersom vi får flertall for vårt forslag, vil de aller fleste med normal inntekt slippe å betale toppskatt. Antallet toppskatteytere synker fra 944.000 til 333.000 på landsbasis. Det betyr at bare 10,8 prosent av lønnstakerne rammes av denne skatten, mot 30,8 prosent i dag.
Hele poenget med å foreslå slike endringer, bunner ut i grunntanken i Høyres politikk: føre statlig makt tilbake til familien og den enkelte. Makt er penger. Derfor vil vi la folk beholde mer av lønnen. Med bedre økonomi kan familier og enkeltmennesker ta bedre vare på seg selv. Pengene blir værende i familiene, familiene blir sterkere og samfunnet blir sterkere.
Andel toppskatt 1995 Andel toppskatt 1997 Andel av heltidsarb. 1997 Andel med Høyres forslag
Oslo 36,79 41,47 72,41 17,59
Østfold 24,66 27,55 48,11 8,09
Akershus 38,63 42,16 73,61 18,22
Hedemark 19,68 21,30 37,18 5,32
Oppland 20,02 21,64 37,79 5,42
Buskerud 28,14 31,24 54,54 9,14
Vestfold 27,23 30,39 53,07 12,80
Telemark 25,74 27,93 48,77 8,70
Øst-Agder 24,56 26,41 46,11 8,29
Vest-Agder 27,06 28,58 49,90 8,99
Rogaland 34,22 35,82 62,54 15,21
Hordaland 30,41 32,78 57,24 12,05
Sogn og Fjordane 24,35 25,90 45,22 6,72
Møre og Romsdal 25,77 29,29 51,14 9,05
Sør-Trøndelag 25,88 28,81 50,30 9,22
Nord-Trøndelag 20,46 21,22 37,04 5,06
Nordland 23,31 24,90 43,48 6,08
Troms 25,40 26,87 46,92 7,48
Finnmark 24,68 24,94 43,54 5,34
Hele landet 28,69 31,29 54,63 11,03
En analyse av toppskattens virkning i 1997 bygger på prognoser. Tallene her bygger på en fremskrivning av lønnsveksten og skatteveksten fra 1994 til 1995 og videre til 1997. Denne forutsetningen er ikke urimelig, siden veksten i lønninger og skatteinnbetalinger har vært jevn og sterk i Norge fra 1994 til i dag. Prognosen bygger på to typer fremskrivninger: for det første ren lønnsvekst målt i innbetalt trygdeavgift; for det andre økning i innbetalt toppskatt. Hvis gjennomsnittet av toppskattinnbetaling og trygdeavgiftinnbetaling for eksempel har økt med 5 prosent årlig siden 1994, vil dette kunne danne grunnlag for et anslag over hvor mange i kommunen som har fått en slik inntekt at de vil måtte betale toppskatt. Til gjengjeld må vi også ta hensyn til at Stortinget har hevet innslagspunktet for toppskatt fra 208.000 i 1994 til 233.000 i 1997. Likevel er det betydelig større grupper som betaler toppskatt i dag enn for fem år siden. Anslaget viser at 944 000 personer vil rammes av toppskatt i 1997.
Tabellen viser et anslag over hvor stor andel av alle skattebetalere som vil bli utlignet med toppskatt i 1997. Dette anslaget gir ikke egentlig noe godt bilde av hvor bredt toppskatten rammer. Mange skattebetalere er folk med deltidsjobber og små biinntekter. Hvis vi derimot ser på andelen av de yrkesaktive i full jobb, så er det en svært stor andel som rammes av toppskatt.
I siste kolonne finner vi et anslag over hvor stor andel av alle skatteytere som ville måtte betale toppskatt dersom Høyre får flertall for at ingen med inntekt under 300.000 skal betale toppskatt. Dersom vi hever innslagspunktet til 300.000 så vil de aller fleste med normal inntekt slippe å betale toppskatt. Andelen toppskattebetalere synker dramatisk i alle kommuner og fylker. Vi har anslått at antall skattebetalere med en slik inntekt at de vil rammes av toppskatt vil falle fra anslagsvis 944.000 til 333.000 på landsbasis. Det betyr at bare 10,8 pst av lønnstakerne vil måtte betale toppskatt med Høyres modell, mot 30,8 med dagens inntektstak.
