
Pressemelding 25. januar 1997
Jan Petersen, Oslo Høyres årsmøte
Boligskatten: Ap vil ikke diskutere satsene
Boligeiere har spesiell grunn til å følge med i det som nå foregår på Stortinget. I finanskomitéen sitter Arbeiderpartiet sammen med Lundteigen for å snekre et kompromiss om boligskatt. De siste dagene har Arbeiderpartiets talsmenn gjentatt at det som er viktig for dem er å få på plass et takstsystem og «så kan vi diskutere satsene etterpå». Legg merke til at Ap-ledelsen ikke vil binde seg til noe konkret om hvor stor skatten skal være.
Arbeiderpartiet har altså hastverk med å lage et nytt takstsystem - men ikke hastverk med å klargjøre hva som eventuelt blir de nye satsene for boligskatten. Hvorfor vil ikke Arbeiderpartiet snakke om skattesatser? Hvorfor prøver Arbeiderpartiet å trekke ut dette spørsmålet? Hvorfor forsøker regjeringen å utsette spørsmålet om skattesatser for boligeierne til etter årets valgkamp?
Arbeiderpartiets iver etter å få på plass et nytt takstsystem er helt i tråd med det signalet statsminister Jagland ga på NHOs årskonferanse 7. januar. Jagland snakket om å utvide skattegrunnlaget. Et naturlig første skritt mot en høyere boligskatt, er å endre på takstsystemet.
Sagt på en annen måte:
Det vi nå opplever, er at Arbeiderpartiet og Senterpartiet går sammen om å feste en tommelskrue på boligeierne. Men de har ikke tenkt å stramme den... - i alle fall ikke før valget...
