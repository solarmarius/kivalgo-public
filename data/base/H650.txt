
Stortinget, 15. mai 1998
Per-Kristian Foss og Børge Brende
Ingen invitt til samarbeid, snarere en krigserklæring
«Regjeringens forslag i Revidert Nasjonalbudsjett er en krigserklæring fra Regjeringen i forhold til et samarbeid med Høyre i Stortinget», sier Høyres finanspolitiske talsmann Per-Kristian Foss. «Vi trenger ikke sentrumsregjeringen dersom den skal føre Arbeiderparti-politikk», følger han opp, og viser til at regjeringen Bondevik nå fremmer forslag den selv advarte mot i fjor høst.
Regjeringen har ikke tatt inn over seg det sterke behovet det er for en strammere finanspolitikk. Regjeringen har tidligere lagt stor vekt på forutsetningen om et moderat lønnsoppgjør. Regjeringen sier nå selv at denne forutsetningen er brutt. Sentrumsregjeringen tar ikke det ansvar som forventes av en ansvarlig regjering, når den i dagens situasjon legger frem et revidert budsjett som i praksis ikke virker dempende på økonomien. Regjeringen klarer ikke en gang å dekke inn de utgiftsøkninger som er kommet etter at statsbudsjettet ble vedtatt i høst. Det gjøres ingen forsøk på reelle reduksjoner i offentlige driftsutgifter.
Høyre er skuffet over at det ikke foretas strukturelle tiltak, f eks salg av statlig virksomhet og konkurranseutsetting. Høyre vil anbefale et omfattende salg av statlige selskaper og aksjeposter. Dette kan bidra til å dempe investeringspresset, ved at aktørene investerer i eksisterende virksomhet i stedet for å bygge opp nytt fra grunnen av. Høyre vil også anbefale en sterkere satsning på sparestimulerende tiltak.
Høyre er villig til å gå inn i drøftelser om nødvendige innstramminger i økonomien, ikke minst på bakgrunn av de klare tilrådinger som er gitt fra fagøkonomisk hold. Disse drøftelsene må imidlertid starte med «blanke ark». Forslaget fra Regjeringen er ikke et aktuelt utgangspunkt.
Økte skatter og avgifter bør ikke ha noen vesentlig rolle i en innstrammingspakke. Hensynet til lønnsoppgjøret er et viktig moment. Videre er hovedmålet med innstramninger å unngå en høy kostnadsvekst, som vil svekke næringslivets konkurranseevne. Da blir det meningsløst å øke skatte- og avgiftsnivået ytterligere, siden disse tiltakene i seg selv svekker konkurranseevnen.
Statsminister Bondeviks forsikringer om at revidert budsjett ikke vil ramme vanlige mennesker holder ikke. En økning i avgiftene på elektrisitet og fyringsolje belaster vanlige mennesker med ca. 2,5 mrd årlig.
Sykelønn
Det er spesielt forslaget om å utvide bedriftenes ansvar for å betale sykelønn, som er i strid med den budsjettforståelsen sentrumspartiene inngikk med Høyre og Fremskrittspartiet sist høst. Dette forslaget, som er en blåkopi av Arbeiderpartiets forslag i høst, vil spesielt ramme de små og mellomstore bedriftene. «Spørsmålet om bedriftenes betaling av sykelønn stod sentralt i forhandlingene for et halvt år siden. Hvilken verdi har denne forståelsen, når regjeringen benytter første anledning til å bryte den?» spør Per-Kristian Foss.
Forslaget er også i strid med det regjeringspartiene tidligere har uttalt. Før valget skrev Kristelig Folkepartis parlamentariske leder Einar Steensnæs følgende, om et tidligere forslag om å utvide arbeidsgiverperioden: «Kristelig Folkeparti vil i hvertfall for sin del sørge for at tilsvarende forslag i fremtiden blir avvist av Stortinget». Etter Jagland-regjeringens forslag om å utvide arbeidsgiverperioden med 5 dager, gikk sentrumsregjeringen inn for å redusere utvidelsen. I pressemeldingen fra Nærings- og handelsdepartementet ble det skrevet: «Bondevik-regjeringen mener en utvidelse fra to til tre uker vil medføre en for stor kostnadsøkning for næringslivet.» Den samme regjering har tydeligvis skiftet mening, også i denne saken.
Grønn skatteøkning
For bare 3 uker siden la Bondevik-regjeringen frem forslag om en såkalt grønn skatteomlegging. Det har vært en klar forutsetning at økte «grønne» skatter skal motsvares av like store reduksjoner i «røde» skatter. Dette har også Finansminister Restad måttet vedgå overfor Stortinget.
«For Høyre er det ikke av betydning hvilket papir forslagene er skrevet på. Når Regjeringen først fremmer forslag om en såkalt provenynøytral grønn skatteomlegging, og deretter foreslår økte grønne skatter 3 uker etterpå, blir det latterlig.» Dette sier Høyres skattepolitiske talsmann Børge Brende, i en kommentar til at Regjeringen i Revidert Nasjonalbudsjett foreslår økte grønne avgifter.
For 3 uker siden skrev regjeringen i St prp nr 54 Grønne skatter: «Regjeringen foreslår at de eksisterende CO2-avgiftene på bensin, mineralolje og på sokkelen videreføres på dagens nivå.» I dag foreslår Regjeringen å øke mineraloljeavgiften!
For 3 uker siden skrev Regjeringen i St meld nr 29 Norges oppfølging av Kyoto-protokollen: «Regjeringen vil komme nærmere tilbake til nivå og utforming av avgiftene på fyringsolje og elektrisitet i forbindelse med statsbudsjettet for 1999.» I dag foreslår Regjeringen å øke avgiftene på fyringsolje (mineraloljeavgiften) og elektrisitet allerede nå!
«Hvordan skal bedriftene og forbrukerne kunne forholde seg til en så vinglete politikk? Det går ikke an å så til de grader si én ting og gjøre noe annet!» sier Brende.
Brende peker også på at Regjeringen i proposisjonen om grønne skatter foreslår redusert arbeidsgiveravgift, men at Regjeringen nå foreslår å øke arbeidsgiveravgiften (riktig nok bare for høye lønninger). Dette er nok et eksempel på at Regjeringen først går den ene veien, og så den andre.
