
Oslo, den 15. april 1999
Jan Tore Sanner
Høyre vil gi gasskraftverkene midlertidig utslippstillatelse
Høyre fremsetter i dag forslag om gi gasskraftverk en midlertidig tillatelse til utslipp av CO2. Forslaget gjelder både Naturkafts to planlagte gasskraftverk på Kollsnes og Kårstø og nye søknader om bygging av gasskraftverk. Til gjengjeld må gasskraftverkene forplikte seg til å overholde klimaavtalen ved å kjøpe utslippskvoter eller benytte mekanismer for felles gjennomføring når det nasjonale og internasjonale kvotesystemet blir etablert. Alternativt kan utslippskravene oppfylles ved å ta i bruk ny teknologi som fjerner CO2-utslippene. I tråd med Stortingets forutsetninger ved behandlingen av klimameldingen betyr det at utslippene fra gasskraftverkene ikke lenger skal behandles av SFT. Høyre håper dette igjen kan gjøre det kommersielt interessant å bygge ut gasskraftverk i Norge.
Forslaget knytter dagens energi- og miljøpolitiske utfordringer opp til det fremtidige kvotesystemet og hindrer at det settes en foreløpig stopper for norsk gasskraft. Den foreslåtte overgangsordningen gjør det mulig for gasskraftverkene å forberede seg på det kommende kvotesystemet, og vil stimulere utviklingen av utslippsreduserende teknologi.
Høyre har sett seg lei på at Regjeringen trenerer byggingen av gasskraftverk, og dermed godtar at det økende norske kraftunderskuddet dekkes gjennom import av forurensende dansk kullkraft. Gasskraft er et miljøvennlig alternativ som gir store muligheter til næringsutvikling i Norge og eksport av miljøvennlig elektrisk kraft til Europa., sier Sanner i en kommentar.
