
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
FRED
ARBEID
SOSIALISME

NKP
ARBEIDSPROGRAM
86-89



Norge under Høyrestyre

Blant de forholdene som preger Norge i 1985 er:
• Landet knyttes stadig nærmere til USAs atomstrategi.
• En arbeidsledighet vi må tilbake til tredve-åra for å finne maken til.
• Køer som bare blir lenger foran sykehus, sykehjem og aldersinstitusjoner, samtidig som det åpnes for et klassedelt helsestell med tilbud til dem som kan betale.
• Skattelettelser for rikfolk og oppmuntring av børsspekulasjon.
• Bokostnader som i mange tilfelle spiser opp halvparten og mer til av en normal nettolønn.
•En rasering av kommuneøkonomien, som gjør at kommuner og fylkeskommuner ikke lenger kan opprettholde et tilstrekkelig tilbud innenfor 	eldreomsorg, offentlig transport, utdanning og tiltak for ungdom.
•En mediasituasjon preget av at sterke kapitalkrefter får stadig mer kontroll over informasjonen i samfunnet, med uopprettelige konsekvenser for demokratisk debatt og meningsbryting som resultat.

Problemene kan ikke løses alene gjennom sektorvise tiltak innen helsepolitikken, boligpolitikken eller sysselsettingspolitikken. Når vanlige folk på område etter område opplever økte problemer, skyldes det de gjentatte krisene i de kapitalistiske landene og den samlete politikken Høyre står som den fremste representanten for. Hensikten med denne høyrepolitikken - det som binder sammen bolig- og skattepolitikk, industripolitikk, mediepolitikk, sosial- og helsepolitikk m.v. - er å omfordele de økonomiske og politiske ressursene i samfunnet, bedre kapitalens profittbetingelser og styrke kapitalkreftenes kontroll over alle deler av samfunnet. Folk flest må betale for dette i form av reduserte offentlige ytelser, større arbeidsløshet, høyere kostnadsnivå, reduserte muligheter til demokratisk medinnflytelse.

Et samlende alternativ til høyrepolitikken er blitt tvingende nødvendig. Det er den fremste lærdommen etter fire år med Willoch. Norges Kommunistiske Parti ser som sin fremste oppgave å bidra til å utvikle og virkeliggjøre et slikt alternativ.


Hovedpunktene i valgprogrammet vårt er:

En politikk for nedrustning og fred.
Fredsspørsmålet er overordnet alle andre spørsmål. Den norske regjering kan i dag best bidra til å bevare freden i verden ved å gjenreise Norges nasjonale handlefrihet, trekke Norge ut av USAs atomvåpenstrategi og ta initiativ til tillitsskapende tiltak mellom Øst 
og Vest.

Det første viktige skritt må være forpliktende vedtak og initiativ for å traktatfeste Norden som atomvåpenfri sone.


Handlingsplan mot arbeidsløsheten
Det er nå nødvendig med et program for å redusere arbeidsløsheten og samtidig løse nødvendige oppgaver i samfunnet. NKP foreslår derfor en ny handlingsplan mot arbeidsløsheten. Den vil kreve en årlig bevilgning på 5 milliarder kroner og gi minst 20000 arbeidsplasser.


En alternativ økonomisk politikk
Landet trenger nå en ny alternativ økonomisk politikk som betyr et brudd med kapitalismens kriseløsninger. Den må bestå av gjennomgripende tiltak som sikrer at sentrale beslutninger om kredittgivning, investeringer, produksjon, utenrikshandel og prisfastsetting blir underlagt demokratisk kontroll og styring.

En slik politikk kan bare sikres av arbeiderbevegelsen når den bruker sin regjeringsmakt til å begrense storkapitalens makt, og blir støttet aktivt av en fagbevegelse som utvider sin innflytelse på bedriftene og i samfunnet.


Ideologisk kamp mot Høyre-mytene
Høyrebølgen består blant annet av myter om privatkapitalismens fortreffelighet. Myter som er flere hundre år gamle og som mange trodde ble utryddet under krisa i 30-åra. Den gangen som nå er det storkapitalen som har interesse av å gjenreise kapitalismen, mens alle andre grupper rammes av hardere utbytting. Mytene selges til de yngre generasjonene, og med en viss suksess. For å styrke kapitalismen opplever vi imidlertid at høyrekreftene plukker mytene fram igjen.

Det kapitalistiske system er gjennom sin historie jevnlig rammet av økonomiske kriser og stor arbeidsløshet Dette er ingen tilfeldighet, men noe som ligger i kapitalismens natur. Men Høyremytene vet å fortelle at dette skyldes arbeidsfolks lønnskrav, dårlig konkurranseevne og for høyt offentlig forbruk.

Samtidig med at børsspekulantene som tjener titalls millioner uten å arbeide framstilles som forbilde iden borgerlige presse, benekter Høyre at det foregår utbytting av lønnsarbeiderne i dag.

Når Høyre overfører beslutningsmyndighet fra offentlige, folkevalgte organer til private kapitalgrupper, kaller de det avbyråkratisering. Avdemokratisering er det riktige navnet. Når Høyre slipper storkapitalen inn i media snakker de om mangfold. I virkeligheten legger de grunnlaget for monopolisering av informasjonskanalene.

Høyremytene blir brukt for å blokkere utvikling av klassebevissthet, solidaritet og samfunnsansvar. Hensikten er å få folk til å godta en krisepolitikk som bare storkapitalen tjener på. Derfor må Høyres ideologiske myter bekjempes.


For en nasjonal sikkerhets- og utenrikspolitikk

I 1985 står verdens folk overfor nye utfordringer og muligheter. På den ene siden har utplasseringen av de amerikanske Pershing II og krysserrakettene i Vest-Europa skapt en ny strategisk situasjon som har ført til økt spenning og ny omdreining på rustningsspiralen. Situasjonen er blitt ytterligere forverret gjennom Reagan-administrasjonens planer om å militarisere verdensrommet.

På den annen side kan vi med tilfredshet notere at det er kommet igang nye forhandlinger mellom USA og Sovjet-Unionen i Genève - forhandlinger som også omfatter romvåpen.

For at disse forhandlingene skal munne ut i en avtale om reell nedrustning må fredsbevegelsen i alle land forsterke sin kamp for avspenning nedrustning og fred på tvers av partipolitiske skillelinjer.

Gjennom sin jakt på militær overlegenhet og førsteslagsevne bærer USA hovedansvaret for den økte spenningen, men Norge har gjennom NATOs-dobbeltvedtak et alvorlig medansvar. De seinere åras norske regjeringer har handlet i strid med vårt lands sikkerhetsinteresser. Gjennom sin servile holdning til USA og gjennom direkte militære tiltak på vårt eget område har regjeringen medvirket til at Norge mer og mer er blitt innlemmet i den globale amerikanske atomstrategien. 

Norsk industri blir i økende grad delleverandør for deinternasjonale monopolene som er drivkreftene i opprustningen og blir dermed et redskap for de mest reaksjonære og krigerske imperialistiske krefter.

Det må velges et Storting som kan stake ut en norsk freds-politikk som ivaretar landets nasjonale sikkerhetsinteresser og bryter med underordningen under USAs politikk.


En nasjonal sikkerhetspolitikk
Norges nasjonale suverenitet og sikkerhet må først og fremst trygges ved en konstruktiv fredspolitikk og ved utbygging av økonomiske og kulturelle forbindelser og tillitsskapende tiltak mellom Øst og Vest. Sluttakten fra Helsinki staker opp veien for det tillitsskapende arbeidet som må danne grunnlaget for en slik politikk for fredelig sameksistens. Landets militære forsvar må bygges ut for å løse nasjonale forsvarsoppgaver, og ikke som nå bli stadig mer redusert til et element i USAs globale militærstrategi.


Norden som atomvåpenfri sone
Det nye Storting og den nye regjering må straks fatte vedtak om og ta initiativ til å traktatfeste Norden som atomvåpenfri sone. Dette vil være det viktigste bidraget og det mest konkrete tiltaket for å få til en avspenning i Norden. En atomvåpenfri sone vil også være Nordens beste bidrag når det gjelder å dempe den internasjonale spenningen og minske faren for en atomkrig. En traktatfestet sone vil virke inspirerende og mobiliserende på nedrustningsarbeidet i hele verden. Norden som atomvåpenfri sone vil spesielt være en stimulans i arbeidet for et atomvåpenfritt Europa.

Tiden er inne til at Norden tar det første skrittet. Finland har gjennom årtier gått inn for Norden som atomvåpenfri sone. I Sverige er det et klart flertall for det samme i Riksdagen. I Danmark har Folketinget gått mot å bevilge midler til utskytningsramper for de nye Euro-rakettene og gitt sin støtte til sonesaken.

Nå er det bare Norge det står på.

Betydningen av en sone i Norden er blitt ennå større ved at Sovjetunionen har erklært seg rede til å garantere en slik atomvåpenfri sones status, og signalisert vilje til å komme med vesentlige tiltak på sitt eget territorium og i tillegg sagt seg villig til å drøfte atomvåpenfri status for Østersjøen.


Norges utenrikspolitikk må bli fredspolitikk
Norges utenrikspolitiske initiativer må tjene fredens sak:

Norge må innenfor NATO gå imot utprøving og utplassering av nye våpensystemer som øker usikkerheten og fører til økt opprustning som romvåpen, nøytronbomben, nye høyteknologivåpen og en omfattende utplassering av krysserraketter i nordlige havområder.

Norges regjering og Storting må ta initiativ, spesielt innenfor NATO, til å få stoppet enhver videre utplassering av de nye amerikanske mellomdistanserakettene i Vest-Europa. Dette vil ha en gunstig virkning for de pågående forhandlingene i Genève, og er særlig viktig nå etter at Sovjet-Unionen ensidig har gått til stans i utplasseringen av sine mellomdistanseraketter.

Norge må innenfor NATO aktivt bidra til at NATO og Warszawapakten inngår en avtale som forbyr bruk av atomvåpen og kreve at NATOs militærdoktrine som forutsetter førstebruk av atomvåpen, blir endret.
	
Norge må støtte alle initiativ for fastfrysing av atomvåpenarsenalene, og alle forslag om nedrustning i Øst og Vest, som følger prinsippet om lik sikkerhet. Norge må arbeide forat det inngås en avtale mellom NATO- og Warszawapaktlandene om ikke-anvendelse av militær makt.

Gjennom slike tiltak vil det skapes et klima som gjør mulig en samtidig oppløsning av de militære blokkene i Europa. Ved slike initiativ kan Norge bli et foregangsland for fredens sak. Nå er vi en brikke i USAs militærpolitiske maktspill.

Dette vil være Norges NEI til opprustning og kald krig - Ja til fredelig sameksistens, avspenning og nedrustning. Bare en politikk basert på disse hovedlinjene kan være en norsk fredspolitikk i dagens alvorlige situasjon.


Norsk brudd med USAs atomstrategi
Norge må bryte med USAs og NATOs atomstrategi. En norsk sikkerhetspolitikk som tjener fredens sak og lavspenning i nord krever at COB-avtalen sies opp. Denne avtalen stiller en rekke norske flyplasser til disposisjon for amerikanske kampfly som kan utstyres med atomraketter.

Det samme gjelder avtalen om forhåndslagring av tungt amerikansk militært materiell i Trøndelag.

Norge må ut av Awacs-systemet som gjør oss delaktige i USAs spionasjesystem mot Sovjetunionen. Det samme gjelder militære lytte- og peilestasjoner på norsk territorium.

Alle disse installasjonene er elementer i USAs globale militærstrategi og innebærer en trussel mot vårt folks sikkerhet fordi de gjør oss til bombemål.


Internasjonal solidaritet
Internasjonal solidaritet med undertrykte som kjemper for sosial og nasjonal frigjøring har alltid vært en hovedsak for arbeiderbevegelsen. Solidaritetsarbeidet er også fredsskapende arbeid. Nykolonialisme, sosial undertrykkelse og fattigdom utgjør en krigstrussel i flere land og regioner; i dag først og fremst i Midt-Østen, Asia, Latin-Amerika og Det sørlige Afrika.

NKP vil arbeide for støtte til de nasjonale og sosiale frigjøringsbevegelsene i deres kamp for selvstendighet og demokrati. Vi vil kreve at den norske regjeringen gir aktiv økonomisk og politisk støtte til progressive regjeringer og frigjøringsbevegelser, bl.a. gjennom prioritering av U-hjelpsmidler. Nicaragua må nå gjøres til et av hovedsamarbeidslandene for norsk u-hjelp. Videre krever vi at den følger opp internasjonale sanksjoner mot Sør-Afrika og andre undertrykkelsesregimer og trekker tilbake sin anerkjennelse av Pol Pot-regimet som regjering i Kampuchea.


Rett til arbeid - utvidet demokrati

Norge er et av de få land i den vestlige verden som har en egen grunnlovsbestemmelse som pålegger myndighetene å sørge for at hvert arbeidsdyktig menneske skal sikres arbeid. Dette gir Storting og regjering et særlig ansvar.

Grunnlovens §110 skulle dessuten gi den enkelte arbeidstaker et særlig vern, men hva opplever vi?

En arbeidsløshet som er den største siden 30-åra. Over 60.000 er registrert uten arbeid. Tar vi med folk på tiltak er tallet ca. 100.000.

En stor del av de arbeidsløse er ungdom som går ut av skolen uten jobb eller mulighet for videre opplæring.

Å ha en jobb å gå til er grunnlaget for trygghet, for et menneskeverdig liv.

Arbeidsløshet betyr mindre økonomisk vekst, sløsing med materielle og menneskelige ressurser. Den betyr at samfunnsviktige oppgaver blir uløste. Direkte koster det stat og kommune over 80.000 kroner pr. år at et menneske går arbeidsløs. Det er da lett å regne at 100.000 arbeidsløse koster mellom 8 og 10, milliarder kroner i året. Det direkte produksjonstapet for samfunnet som helhet er enda større.

Hvorfor er det arbeidsløshet?
Retten til arbeid er en grunnleggende menneskerett. For arbeiderbevegelsen er det en av de aller viktigste menneskerettighetene, men denne rettigheten krenkes hver dag i Norge som i andre kapitalistiske land.

I et kapitalistisk samfunn kan denne menneskeretten aldri innfris fullt ut. Det som her bestemmer om en produksjon skal opprettholdes er verken behovet for produktene eller hensynet til de arbeidende. Det bestemmende er om produksjonen gir fortjeneste - og minst like stor avkastning som hvis kapitalen var plassert i annen virksomhet i Norge eller i utlandet.

Økonomien ledes ikke etter en samlet plan ut fra samfunnets og folkets behov, men ut fra storkapitalens ønsker og behov. I et slikt samfunn blir det regelmessig overproduksjon, kriser og arbeidsløshet. Selve det kapitalistiske systemet framkaller det. Så lenge dette systemet består, vil heller ikke krisene og arbeidsløsheten kunne fjernes. En av de alvorligste utfordringene for arbeiderbevegelsen i vår tid er at krisene og arbeidsløsheten har økt i omfang og alvor i 70-80-årene,uten at regjeringer og parlamenter i de kapitalistiske land har evnet å snu prosessen.

Bare et sosialistisk økonomisk system kan avskaffe arbeidsløsheten. Da vil de viktigste bedriftene og bankene være overtatt av samfunnet. Produksjonen vil ledes etter en samfunnsmessig plan der folkets behov og ikke noen få private eieres fortjeneste vil være det overordnede målet. Det sosialistiske samfunnet er framtidas mål også for arbeiderbevegelsen i vårt land.


Arbeidsløsheten kan bekjempes.
NKP krever en ny handlingsplan
Allerede i dag kan arbeidsløsheten reduseres vesentlig og nye arbeidsplasser kan skapes. Det er ressurser nok. Utenriksregnskapet har vist overskudd siden 1980 - ifjor ble det på 25 milliarder kroner. Statsbudsjettet har også vist overskudd. Statens utenriksgjeld er nedbetalt. Oljen gir betydelige inntekter hvert år.

Kapital eksporteres til utlandet og investeres der i stedet for i Norge. Det er store muligheter som ikke er utnyttet. Mange arbeidsoppgaver ligger og venter, ikke minst innen den offentlige sektor; i staten, i kommunene, i fylkene.

Norges Kommunistiske Parti la på sitt 18. landsmøte våren 1984 fram forslag til en statlig "Handlingsplan mot arbeidsløsheten", dette som et øyeblikkelig tiltak. Planen krever en ekstra bevilgning på 5 milliarder kroner på årsbasis som fordeles på fylker og kommuner til støttetiltak i industrien, til statlig virksomhet og økte lånerammer for Husbanken. Den vil kunne skaffe ca. 20.000 arbeidsplasser og bety bygging av 25.000 boliger med Husbanklån.

Statens nettoutgifter vil bli på mindre enn fem milliarder. Bare den reduserte arbeidsløsheten vil spare staten for utgifter på 1 milliard kroner.

Arbeidsløsheten er i dag alvorligst for ansatte i verkstedindustrien og bygningsindustrien. Handlingsplanen må, for å bli effektiv, følges opp med tiltak som tar hensyn til dette:

• Staten må styre utbyggingskontraktene i Nordsjøen til norsk verksteds- og anleggsindustri.
• norske redere må pålegges å bygge og reparere sine skip ved norske verft
• bedrifter som har særlig betydning for storsamfunnet eller lokalsamfunnet og som trues av konkurranse fra subsidierte utenlandske selskaper gis statsstøtte
• kjøpekraften heves for vanlige lønnstakere, slik at etterspørselen holdes oppe for norske hjemmemarkedsnæringer
• ungdomsgarantien om arbeid og utdanning til all ungdom under 20 år gjennomføres; dette arbeidet betales med tariffestet lønn
•arbeidstida reduseres til 35 timer pr. uke
•pensjonsalderen senkes til 62 år og gjøres fleksibel
•tallet på lærlingsplasser og elevplasser i de yrkesfaglige studieretningene må økes vesentlig
•arbeidsledighetstrygden må økes til full kompensasjon for tapt arbeidsfortjeneste. 80-ukersregelen må fjernes.


Ny økonomisk politikk - begrensning av storkapitalens makt

Disse tiltakene vil redusere arbeidsløsheten vesentlig. På lengre sikt må disse kortsiktige tiltakene videreutvikles til en ny økonomisk politikk som angriper storkapitalens makt, en politikk hvor sentrale områder av det økonomiske liv blir styrt etter en samfunnsmessig plan. De viktigste punkter i denne politikken må være:
• Forretningsbankene og forsikringsselskapene må overtas av staten. Det samme gjelder bedrifter som trues med nedleggelse og som har avgjørende betydning for storsamfunnet og/eller lokalsamfunnet.
• Storkonserner må pålegges økonomisk ansvar for å opprettholde arbeidsplasser på ensidige industristeder og i lokalsamfunn der de har nøkkelbedrifter.
• Staten må ta ansvar for utbygging av næringsvirksomhet der dette er nødvendig for å dekke prioriterte behov.
• Samfunnets ressurser må kartlegges og tas i bruk for en planmessig utbygging av landet. Statens innsats for teknologisk forskning og utvikling må økes.
• Regjeringen må utarbeide en handlingsplan for å trygge norsk industri og sikre en demokratisk styrt omstillings-moderniserings- og utviklingsprosess i industrien. Her blir det nødvendig å utvikle metoder for å styre investeringene og å utnytte det potensiale som den faglærte arbeidskraften i industrien representerer.
• De viktigste områdene av vår utenrikshandel må legges under offentlig kontroll og reguleres gjennom langsiktige handelsavtaler. Landet må øke sin eksport til de krisefrie markedene i de sosialistiske land. Dette kan skape et betydelig antall arbeidsplasser, bl.a. i offshoreindustrien.
• Det må gjennomføres importregulering, som beskytter landets egen produksjon mot konkurranse fra de multinasjonale selskapene.
• Kontrollen med kapitaleksporten må bli strengere enn i dag og ikke liberaliseres slik Høyreregjeringen har begynt med.
• Utenlandske eierinteresser i viktige bransjer må nasjonaliseres.

Disse tiltakene er nødvendige for å sikre landets nasjonale selvstendighet og hindre kapitalflukt som kan rasere norske arbeidsplasser.


Demokratisk planlegging
For å sikre full sysselsetting og jevn økonomisk vekst og et varig brudd med kapitalismens krise må arbeiderbevegelsen vinne regjeringsmakten og bruke den til å begrense storkapitalens makt. Det bygges opp et demokratisk planleggingssystem der fagbevegelsen sikres reell medbestemmelse og forhandlingsrett overfor myndighetene om alle viktige sider som berører arbeidsforhold og lønnstakernes sosiale og økonomiske kår.
• Den økonomiske planleggingen må sikre jevn økonomisk vekst og arbeid til alle gjennom en planmessig utbygging og endring av næringslivet og en styrt innføring av ny teknologi.
• Det overordnede mål for planleggingen må være å dekke befolkningens materielle og kulturelle behov.


Velstand - trygghet rettferdig fordeling

Norge er et av verdens rikeste land. Sammenliknet med de fleste andre mennesker har folk i Norge det bra materielt.

Men en slik global sammenlikning kan virke tilslørende. Når det gjelder å utvikle det norske samfunn i en retning mot velstand, trygghet og rettferdig fordeling, må mye rettes opp!

Ulikhetene mellom grupper i befolkningen er store. Regjeringen har makt til å minske forskjellene, eller øke dem. Den nåværende borgerlige regjeringen har bidratt sterkt til å utdype ulikhetene.

Staten har tatt inn 30 milliarder kroner i oljeinntekter hvert år under Willoch-regjeringen. Tallet for 1984 er nesten 40 milliarder kroner. I fireårsperioden 1977-81 da Arbeiderpartiet hadde regjeringsansvaret var oljeinntektene tilsammen "bare" 56 milliarder kroner. I Willochs regjeringstid har altså oljemilliardene økt enormt, men det har også arbeidsløsheten. Samtidig har kommunene og fylkeskommunene stadig større vansker med de oppgavene staten har pålagt dem å løse. Oljemilliardene har Willoch brukt til å betale ned statens utenlandsgjeld, og nå låner han bort penger bl.a. til USAs våpenprodusenter!

Vårt samfunn står overfor store utfordringer og endringer. Fram mot 1990 øker antallet pensjonister, samtidig fødes færre og færre barn. Den vitenskapelig-tekniske revolusjon skaper store endringer på arbeidsmarkedet. Alt dette skjer raskt. Politikerne tenker sektorvis på sitt spesialfelt og bare for en valgperiode av gangen. Plan mangler.
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
