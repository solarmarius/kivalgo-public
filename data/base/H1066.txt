
Oslo, den 18. februar 2000
Stortingsrepresentant Erna Solberg;
Høyre foreslår reell fri konkurranse for kommunale tjenestepensjonsordninger!
En rekke kommuner som har ønsket å skifte forsikringsselskap for de kommunale pensjonsordningene er blitt møtt med unødige hindringer. Høyre fremmer nå et privat forslag i Stortinget om å sikre fri konkurranse i markedet for kommunale tjenestepensjonsordninger.
I alle andre deler av markedet for pensjonsforsikring har det vært et viktig arbeide de siste 10-15 årene å sikre god konkurranse og mulighet til å flytte mellom selskaper. Dette har vært av avgjørende betydning for å få lavere kostnader og bedre produkter. I dag bidrar de tariffmessige reguleringene i kommunesektoren til at konkurransen i dette markedet ikke fungerer, og kan derfor påføre kommuner høyere kostnader enn det som er nødvendig for samme pensjonsrettigheter.
Høyre vil at Stortinget skal pålegge Regjeringen å gjennomføre tiltak for å sikre konkurransen i dette markedet. Hvorledes dette gjøres, er for så vidt opp til Regjeringen selv. Høyre peker på at en av mulighetene er at Regjeringen ber Banklovkommisjonen se på dette spørsmålet.
