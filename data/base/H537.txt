
Pressemelding, Høyres Stortingsgruppe 28. november 1997
Jan Tore Sanner (H)
Høyre er fornøyd med miljøvernministerens redegjørelse
Høyre er fornøyd med miljøvernminister Guro Fjellangers redegjørelse om klimaforhandlingene i Kyoto. Høyre støtter målet om en ambisiøs og forpliktende avtale. Redegjørelsen er en tilpasning til Stortingsflertallets holdning, og ryddet av veien mye av den uklarheten som rådet omkring Sentrumsregjeringens holdning til klimaforhandlingene.
«Fjellanger bør likevel ikke legge for store bergrensinger på felles gjennomføring og handel med kvoter. Det kan komme til å undergrave mulighetene for omfattende reduksjoner i utslippene av klimagasser», sier Høyres miljøpolitiske talsmann, Jan Tore Sanner.
«Ved å legge begrensninger på mulighetene for såkalt felles gjennomføring og handel med utslippskvoter, risikerer miljøvernministeren at det blir vanskeligere å få gjennomslag for mer ambisiøse klimamålsettinger. Felles gjennomføring og handel med kvoter innebærer at de prosjektene som har størst miljøeffekt gjennomføres først. Resultatet er mer miljøvern for hver krone vi bruker. Det betyr at vi kan gjøre mer, og oppnå en mer ambisiøs internasjonal avtale», sier Sanner.
