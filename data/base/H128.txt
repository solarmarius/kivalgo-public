
Stortinget, 24. januar 1995
Jan Petersen, Høyres leder
Åpningsbemerkninger ved Høyres helsepolitiske konferanse
Det er en glede å kunne ønske velkommen til Høyres helsepolitiske konferanse. Dugnaden i ettermiddag varsler at Høyre vil drive kritisk opposisjon  en opposisjon i sak. Det krever at vi gjør det til en del av vår arbeidsform å dokumentere hvor de politiske løsningene har vært feilslått. Da må man begynne med å stille de riktige spørsmålene  og så må man invitere dem som sitter med kunnskapene til å spille på lag.
I helse- og omsorgspolitikken skulle det knapt være nødvendig å grave dypt etter feilene. Daglig konfronteres vi i aviser og fjernsyn med anklager om alvorlige feil og mangler. Også helsemeldingens egne tall viser problemer om de leses med et kritisk blikk. Selv ikke det perfekte helsevesen vil gå klar av alt dette. Men mon tro om det ikke også er svakheter i selve det system helsevesenet er bygget opp etter. Det kan bli vanskelig å komme frem til varige og gode løsninger hvis man samtidig freder alle systemfeil.
Derfor har det etter min mening interesse å peke på noen ganske elementære problemer som ikke drøftes gjennomgående i helsemeldingen:
Er det tjenlig at køer brukes som løsning på fordelingsproblemene?
Risikerer man at pasienter har følelsen av å bli «sparket rundt i systemet»  fordi hver helseinstitusjon har for lite å vinne på å gi behandling til flere?
Bekymrer det oss at køer i noen tilfeller kan være lønnsomt for en avdeling eller et sykehus?
Hvordan bør vi angripe de problemer som følger av at ansvaret for én og samme pasient kan være delt mellom kommune, fylke og stat?
Hvor god kunnskap har vi egentlig om hva vi får ut av de pengene som bevilges til helseformål?
Hvordan stiller vi oss til det tankekors at det offentlige er overbelastet med oppgaver  samtidig som kjerneoppgavene ikke løses skikkelig?
Vi må i det hele tatt stille oss spørsmålet om ikke selve styringssystemet og organiseringen av helsevesenet er hovedårsaker til de problemer som idag synes så åpenbare. Må vi for eksempel akseptere at ventetiden er lang selv om lidelsen ikke er direkte truende? Må det være slik at køens lengde blir bestemt av behandlingsapparatet i din administrative region? Viktige spørsmål er ofte ikke stilt. Kan det være at svarene ikke er ønsket?
Den overveiende form for fordeling av ressurser i helse-Norge er såkalt rammefinansiering. Det betyr pr. definisjon at med et nytt sykdomstilfelle følger flere oppgaver, men ikke flere penger. Selv om ledelse og helsepersonell strekker seg langt, får mange pasienter erfare at det ligger motkrefter innebygget i systemet. Bør vi ikke i det minste erkjenne hvilke problemer det skaper at det ikke følger penger med behandling av flere pasienter?
Undersøkelser viser at de fleste av oss har stor tiltro til helsepersonellets faglige kvalifikasjoner. På Haukeland sykehus i Bergen ble det nylig kjent at pasientene gjerne plasserte merkelappene «dyktighet» og «høy faglig kompentanse» på personalet. Likevel var det en rekke kritiske bemerkninger. Pasientene klaget over manglende høflighet, verdighet og respekt. Halvparten savnet en lege eller sykepleier med hovedansvar for behandlingen. Mange mente visitten gikk for raskt, og så videre. Ganske særlig er det verdt å merke seg at pasientene syntes de ble for dårlig informert, og at personalet var for lite flinke til å lytte. Derfor ble det mer usikkerhet og mer venting enn nødvendig.
Forteller dette oss noe om en helsetjeneste som konsentrerer seg om pasienten som pasient, men som ofte glemmer pasienten som menneske?
Jeg tror også det er grunn til å spørre seg om ikke den politiske innblandingen i enkeltspørsmål kan være for stor. Det er vel tvilsomt om folkevalgte i mange av de umiddelbare og akutte kriser er bedre i stand til å fatte sammenhengende beslutninger enn den profesjonelle ledelse.
Dessuten er det en fare forbundet med at politiske myndigheter griper inn og samtidig bidrar til uklare styringssignaler og uklart ansvar. Hva skjer hvis det viser seg at krise ofte er «lønnsomt?»
Hvis vi analyserer pasientens vandring gjennom behandlingsapparatet ser vi ikke bare at ventetiden mellom de ulike steg kan være lang, men også at «eiendomsretten» til pasienten stadig overføres mellom forskjellige offentlige kasser. Det er et tankekors at organiseringen av helse- og omsorgstjenestene ofte er styrt mer av hensynet til det offentliges behov for klar fordeling av oppgaver og ressurser enn av brukerens behov for å ha tjenestene rundt seg. Hvordan kan vi bidra til at pengene jobber mer systematisk for den enkelte bruker?
Når pasientene ikke tas med på råd, får vi heller aldri vite hva som er deres preferanser. Har vi spurt oss hvor mye vi går glipp av ved å ta bind for øynene på denne måten? Det kan vel bety at de pengene vi bruker på helsetjenester ikke gir så høy effekt som mulig.
Hvis man ikke er fornøyd med de offentlige helsetjenestene kan man for endel lidelser kjøpe behandling privat eller i utlandet. Det er nødvendig å kjempe for denne muligheten, fordi noen stadig er ute etter å begrense den. Men de fleste som motsatte seg at dette området gradvis ble åpnet opp for private tilbud innser vel idag at det er kommet for å bli. Litt uærbødig sagt minner det meg om dem som i sin tid fordømte vår liberalisering av åpningstidsbestemmelsene i varehandelen, men som idag priser seg lykkelig over Rimis åpningstider den dagen de får uforutsette gjester.
Pasienters medinnflytelse må også gjelde innenfor det offentlig betalte helsevesen. Den motsatte politikk  den som langt på vei føres idag  er en politikk med langt dårligere sosial profil. Det er vel ikke slik at geografiske grenser og administrative revir skal være det som hindrer større suverenitet for pasientene.
Hensynet til befolkningens ønsker som må komme i første rekke, slik jeg har påpekt i foredrag tidligere. Hvis dette får virkninger for sykehuseier, som dermed i visse sammenhenger underkastes pasientenes valg, får det så være. Omsorgen må være hos pasientene  ikke hos en sykehuseier som er eventuelt er nødt til å omorganisere.
La meg peke på noen debattområder som er viet plass i partiets høringsdokument:
1. Hvordan kan pasientene sikres større innflytelse over behandlingen?
2. Hvordan kan ventetiden bli redusert?
3. Hvilket ressursbehov vil helsetjenesten ha fremover, og hvor skal grensene for det offentlige ansvaret gå?
4. Hvordan kan det frie legevalg sikres?
5. Hvem skal i fremtiden være sykehuseier, gitt våre krav om rasjonell ressursbruk og større pasientsuverenitet?
6. På hvilken måte og i hvilket omfang skal staten styre helsesektoren?
7. Hvordan kan vi skaffe oss økt kunnskap om nye og mer formålstjenlige organisasjonsformer og økonomiske systemer for helsevesenet?
8. Hvilken rolle kan egenandeler spille i fremtiden?
9. I hvilken grad er det aktuelt å legge til rette for å benytte behandling i utlandet?
10. Hvordan kan man best nyttiggjøre seg private tilbydere for medisinske tjenester og støttefunksjoner?
Reformer i helsevesenet vil nødvendigvis være konfliktfylt. Men det skulle være godt grunnlag for å spille på lag med de mange i helsevesenet som ser behovet for systemendringer.
Høyre tar sikte på nettopp dette. Jeg har latt det skinne igjennom at regjeringens helsemelding for meg fortoner seg som mangelfull på vesentlige områder. Når Høyre nå bruker anledningen til å gå helsepolitikken nærmere etter i sømmene, er det derfor like sentralt å drøfte det som er utelatt som selve innholdet i meldingen.
Denne konferansen er innledningen av Høyres behandling av helsemeldingen. Om få dager går det ut et høringsnotat til hele partiorganisasjonen. Fra partiledelsens side håper vi på størst mulig deltagelse, og vi ser gjerne at man lokalt knytter kontakter for å få en bedre belysning. Partiet og stortingsgruppen har klare forventninger til de bidrag partiapparatet ute kan gi i helsepolitikken.
