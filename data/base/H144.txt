
Pressemelding 31.10.95
Jan Petersen, Høyres leder
Høyre sier nei til maktkonsentrasjon innen forskning
Høyre går mot Gudmund Hernes' forslag om å underlegge forsknings-institusjonerne NUPI, PRIO, Fridtjof Nansens Institutt (FNI), CICERO og Europaprogrammet en felles overbygning, Nosis.
Høyre avviser forslaget først og fremst av prinsippielle grunner. Forslaget vil innebære en maktkonsentrasjon innen forskningen, med betydelig kontroll over forskningsinstitusjonene. Høyre mener at forskernes uavhengighet i forhold til politiske myndigheter må sikres og at det må være et mangfold innen forkningsmiljøet.
Høyre er bekymret over at Arbeiderpartiet samler makten i samfunnet på stadig færre hender. Hernes-forslaget er bare ett av flere eksempler på den omfattende maktkonsentrasjon som regjeringen legger opp til. En maktkonsentrasjon innen forskningen vil være uheldig for samfunnet og begrense mangfoldet av ideer og perspektiver.
Høyre ønsker en bred og uavhengig forskning på utenriks- og sikkerhetsspørsmål.
Norge står som utenforland overfor en krevende oppgave med å orientere seg i forhold til de europeiske endringsprosesser. De internasjonale rammebetingelser forandres raskt og setter store krav til forskningen. Høyre vil sikre den utenriks- og sikkerhetspolitiske forskningen gode og stabile rammebetingelser.
Nosis-forslaget vil dessuten føre til en økt byråkratisering og merarbeid innen forskningen. En administrativ overbygning vil suge til seg ressurser på bekostning av forskningen. De ulike institusjonene har sine egne styrer. Disse kan imidlertid med fordel samarbeide og koordinere prosjekter mer enn de gjør idag.
