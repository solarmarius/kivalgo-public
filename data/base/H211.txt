
Pressemelding 14. Juni 1996
Fra Høyres finanspolitiske talsmann Per-Kristian Foss
Ny takst - nye urettferdigheter
Nye urettferdigheter
Regjeringen markedsfører sitt forslag til ny boligtakst som en rettferdighetsreform. Det er åpenbart at systemet vil medføre nye urettferdigheter:
* Systemet vil langt på vei bli en byskatt. 50 klasser (5 areal og 10 prissoner på tomter) vil gi høy skatt i områder som allerede har høye bokostnader.
* Systemet vil åpne for nye former for skjønn som vil være vanskelig å håndtere i praksis.
* Systemet vil føre til øket byråkrati. Bare innføringen av systemet vil koste 260 mill. kroner.
Finansministeren har tidligere lovet at Statens inntekter ikke skal øke ved overgangen til det nye systemet, men at ordningen bare skal bli mer rettferdig. Realiteten kan fort bli at statens inntekter økes på boligeiernes bekostning.
«Jeg tror Regjeringens mål er høyere skattetakster og høyere boligskatter, ikke mer rettferdighet», uttaler Per-Kristian Foss.
Vrak boligskatten - dropp takstforslaget
Høyre mener fordelsskatten bør avvikles. Formueskatten er en norsk særskatt på sparing og investeringer som bør avskaffes. Den kommunale eiendomsskatten bør være et kommunalt anliggende, også det kommunale skattegrunnlaget.
«Regjeringens entusiasme for det nye takstsystemet er basert på en entusiasme for å skattlegge folks bolig», uttaler Per-Kristian Foss videre.
Skattefellen
«Regjeringens forslag til nytt takstsystem vil medføre betydelige skatteskjerpelser for svært mange nordmenn. Forslaget er enkelt sagt en skattefelle», uttaler Per-Kristian Foss.
Regjeringens forslag skal ifølge finansministeren gi et mer rettferdig takstsystem i den forstand at lignende boliger blir behandlet skattemessig likt. Problemet er at de mer «rettferdige» takstene vil medføre høyere takster for en halv million huseiere. De nye takstene skal ligge til grunn for både fordelsbeskatningen, formuesskatten og på sikt den kommunale eiendomsskatten. Dette kan gi mange huseiere en skattemessig trippelsmell.
Regjeringen bruker selv en firedobling av takstene som grunnlag for sine beregninger. Det høye bunnfradraget er Regjeringens fikenblad. Erfaring viser at Regjeringen bruker alle fradragsposter i skattesystemet til en stille skatteskjerpelse i stillhet fra år til år. Regjeringen ber nå om å få et verktøy for nye omdreininger på skatteskruen for boligeierne. Hadde innslagspunktet for toppskatten vært lønnsjustert fra 1992 hadde det ikke vært 220 000 som nå, men 250 000.
Det eneste som er sikkert når Arbeiderpartiet styrer skattepolitikken er at vi aldri kommer til å betale mindre skatt enn i dag.
