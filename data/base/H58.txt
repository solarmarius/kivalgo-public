
Stortinget, 3. november 1995
fra stortingsrepresentant Ingvald Godal, Høyres forsvarspolitiske talsmann
Forsvarsbudsjettet 1996
Som i tidligere år går Høyre for en konsekvent gjennomføring av Forsvarskommisjonens opplegg når det gjelder Norges framtidige forsvar. Dette innebærer forslag om tilleggsbevilgninger på 800 mill. kroner som i alt vesentlig går til mer øvelser i alle våpengrener, konsekvent praktisering av den allmenne verneplikten og til materiell. Høyre går for et forsvar som er både utstyrt og øvet.
Høyre har tidligere foreslått å kalle hjem den norske styrken i Libanon. Sammen med en del andre mindre kutt innebærer dette besparelser på kr.320 mill. kroner slik at netto tilleggsbevilgning blir på kr.480 mill.
Både Forsvarskommisjonens forslag og Langtidsmeldingen bygger på den allmenne verneplikten, som lenge har vært og er en bærebjelke i vår forsvarsordning. Dessverre følger ikke Regjeringen lenger dette opp i praksis. Man har gjort verneplikten til en salderingspost på budsjettet. Fra i fjor til i år er det 2.500 vernepliktige som tilfredsstiller kravene, men som ikke innkalles til tjeneste, i alt dreier dette seg nå om 15.000 mann. Dette innebærer en helt uholdbar forskjellsbehandling som vil uthule hele vernepliktssystemet. Høyre advarer sterkt mot denne utviklingen. Under enhver omstendighet må verneplikten gjennomføres likt og konsekvent inntil Stortinget måtte ha vedtatt noe annet.
Høyres budsjettforslag bygger på en konsekvent gjennomføring av verneplikten.
