
8. januar 1996
Av Jan Petersen
VG Debatt
Striden om foreldrenes ansvar
I det moderne Norge har vi høyere velstand og langt flere valgmuligheter enn vi hadde tidligere. Men forandringene skjer raskt  det kan være vanskelig å beholde oversikten. Mange har en følelse av at færre bryr seg. Omgangsformene virker kaldere. I tillegg vokser kriminaliteten. Alt dette bidrar til utrygghet.
Mitt svar på utryggheten er å bygge opp under familien. Her finnes den nærmeste omsorg, de tetteste bånd. Her har barna det beste utgangspunkt for å vise tillit og motta tillit. Her formidles erfaringer, normer og rettesnorer. Det gjør oss tryggere på oss selv. Her kan det dannes en trygg base. Det gjør oss sterkere når vi skal leve med og ha nytte av utfordringene i den moderne tid. Familien har alltid vært et konservativt svar når omveltninger truer.
I sin 10. nyttårstale trekker statsministeren frem familiens ansvar for barnas oppvekst. Da er det grunn til å stille henne noen spørsmål.
Harmonerer statsministerens nyttårstale med den politikk hennes egen regjering har ført?
I forbindelse med reformene i grunnskolen blir «rektor» avskaffet og erstattet av «oppvekstsjef.» Er rektor oppvekstsjef? I min ordbruk finnes det to oppvekstsjefer: Mamma og pappa.
Hvert av de siste ti årene har det vært politisk strid om familienes økonomiske handlefrihet. I forhold til Høyre har Brundtlands parti stått for mer skatt, mer avgifter og mindre barnetrygd. Slik er det også i dag.
For det nye året ble det vedtatt størrre småbarnstillegg i barnetrygden, mot regjeringens ønske. Dersom også Høyres forslag om økte klassefradrag og lavere skatt hadde blitt vedtatt, ville familiene fått større frihet til å velge omsorg for barna.
Det har vært stor enighet om økningen av fødselspermisjonen til 12 måneder. Høyretankene om større fleksibilitet i tidsbruken for småbarnsforeldre er kommet et godt stykke videre gjennom tidskontoordningen, som også er vedtatt med bred enighet. Men hvis vi ser på viktige stridsspørsmål, er ikke nyttårstalens familiebudskap representativ for Statsministeren og regjeringens standpunkter.
Innebærer nyttårstalen at sosialdemokratiets ledelse nå har forstått hvordan politikken tærer på foreldreansvaret?
Staten tar seg av mellom en tredjedel og halvparten av familienes inntekt. En sterkere beskatning svekker direkte foreldrenes evne til å ta ansvaret. Men den indirekte virkningen er kanskje mer alvorlig og vanskeligere å få øye på. Sosialdemokratiets modell betyr at mye av det viktigste i livet blir statens og kommunens ansvar. Menneskenes plikt skal være å følge regler og betale skatt og avgifter. Menneskenes rett skal være å motta offentlig godkjente tjenester.
Vi har et system som tillater barnevernet å betale besteforeldre for å ta seg av vanskeligstilte barnebarn. Vi har et system hvor en hjemmeboende arbeidsløs attenåring kan få bostøtte på sosialsenteret for å betale sine foreldre. Slik praksis oppstår fordi det personlige ansvaret er svekket. Men vi kan ikke fortsette slik fordi virkningen blir at vårt eget medmenneskelige ansvar svekkes enda mer.
Samsvarer nyttårstalens familiebudskap med sosialdemokratiets jakt på barnetrygden?
Blant sosialdemokrater har familien dessverre altfor ofte vært oppfattet som et problem. Venstresiden har villet reformere familien og familiens oppgaver. Siktemålet ble ikke bare å lette familienes situasjon, slik vi alle har vært enige om, men å skape et mer sosialdemokratisk samfunn gjennom familiepolitikken.
Selv om de fleste i dag erkjenner feilene ved denne linjen, er det foruroligende mye som henger igjen. Ledende talsmenn for regjeringspartiet «åpner for» såkalt behovsprøving av barnetrygden. Familier med vanlige inntekter skal i følge tilhengerne miste barnetrygden eller få den beskåret. Målet for en slik omlegging vil, ifølge Arbeiderpartiets programrådslag være «bedre fordeling barnefamilier imellom» og «andre tiltak som vil komme barn til gode.»
I dag har vi redusert skattebyrde for barnefamiliene. I morgen kan vi få en ny progressiv skatteordning med «fordelingspolitiske» mål.
Vil statsministeren at barnefamiliene skal ha større praktisk handlefrihet til å håndtere sitt ansvar?
Mange familier føler i dag at politikken ikke er innrettet på dem. Brundtlands parti mangler svar til dem som ønsker, men ikke har anledning til å være hjemme med barna etter at fødselspermisjonen er over. Forslag om å la mer av pengene til barnehager følge barnet og foreldrenes valg har hittil vært bastant avvist. De private barnehagenes frie stilling er bevart på tross av og ikke på grunn av regjeringen. I fjor forsøkte regjeringen å gi kommunen rett til å overstyre inntaket i private barnehager. Den samme regjering mener det er nødvendig å bestemme at foreldrenes samlede permisjonsrettigheter blir mindre, hvis ikke faren er hjemme med barnet en viss tid.
Oppmykning av skolegrensene for å gi foreldrene større valgfrihet og påvirkning vinner tilsvarende lite politisk gehør. I den praktiske hverdag må foreldre jobbe mer enn de ofte ønsker. Endel foreldre lar være å flytte av redsel for å miste barnehageplassen eller fordi de ikke ønsker skolebytte. Hverdagen ikke gir ikke alltid foreldrene gode nok muligheter til å ivareta sitt ansvar.
Kan vi få en politikk for å gjenreise tilliten til det personlige ansvar?
Familiepolitikken dreier seg om tillit  tillit til at foreldrene velger det beste for barna. Høyre vil sette grenser for politikken og vise familien mer tillit.
Men det er de bakenforliggende holdningene i regjeringen som gjennomsyrer politikken og senere får betydning for oppgavefordelingen i samfunnet. Før den praktiske politikken setter familien tilbake i høysetet blir ikke nyttårstalens ord mer enn ord.
