
Pressemelding, 27. august 1997
Jan Petersen, Vestfold
Staten må finansiere 4 felts E-18 i Vestfold
Høyre vil i kommende Stortingsperiode gjenta forslaget om å bygge ut E-18 i Vestfold som 4 felts motorvei. Høyre vil prinsipalt at staten skal finansiere hele veiprosjektet. Dersom Høyres forslag ikke vinner gjennom i Stortinget, vil Høyre støtte et lokalt initiativ om bompengefinansiering.
E-18 i Vestfold, eller «dødsveien» som den også kalles, har tatt nok liv. I løpet av 20 år har det vært ca 1.400 ulykker. 136 mennesker har mistet livet i denne perioden. Hadde E-18 vært en 4 felts vei, ville mange av disse tragiske ulykkene vært unngått.
E-18 gjennom Vestfold er en av Norges mest trafikkerte veier med en årsdøgnstrafikk på over 18.800 biler. Ved Gunnestad nord for Sande blir det for 1997 beregnet 120 døgn med over 20.000 biler. I 1996 ble det registrert 10 døgn med mer enn 25.000 biler. Rekord ble satt 1.8.97 med 28.400 biler. Slike tall innebærer at trafikknettet gjennom Vestfold er i ferd med å bryte totalt sammen Vegvesenet anbefaler 4 felt når gjennomsnittlig døgntrafikk overskrider 15.000.
Bygging av en 4 felts E-18 i Vestfold er et svært lønnsomt prosjekt. Regjeringen anslår i Veiplanen at ved å investere 3,8 milliarder kroner vil samfunnet tjene 4,7 milliarder kroner. I realiteten er dette veiprosjektet vesentlig mer lønnsomt. Regjeringen legger til grunn en trafikkvekst på ca 1% mens trafikkveksten de siste årene i Vestfold ligger på mellom fire og fem prosent.
Siden 1989 har vestfoldingene betalt enorme beløp i bompenger ved Lier utenfor Drammen, til tross for at E-18 var nedbetalt. Innen Lier-bommen fjernes i 2001 vil vestfoldingene ha betalt omtrent like mye som det koster å bygge en 4 felts E-18.
Høyre mener det er et nasjonalt ansvar å sørge for at E-18 blir en sikker og effektiv vei nå. Vi kan ikke la ulykkene fortsette.
