
Pressemelding, Høyres Stortingsgruppe, 1. oktober 1999
Av Høyres næringspolitiske talsmann Ansgar Gabrielsen.
Høyre varsler omkamp om IT-Fornebu
Høyre varsler omkamp om det statlige eierengasjementet i utviklingen av IT-senteret på Fornebu. Dette varsler næringspolitisk talsmann Ansgar Gabrielsen etter at Regjeringen i dag la fram en stortingsproposisjon om fremdriften i forhandlingene om IT-senteret.
Dersom opplegget til Arbeiderpartiet og Fremskrittspartiet blir realisert vil det være et formidabelt næringspolitisk feilgrep. Regjeringen går i proposisjonen inn for at staten skal sikres varig kontroll i policy-skapende organer for IT-senteret. Videre skal senteret utpeke særskilte fagområder innen IKT som det skal satses spesielt på. Det legges dermed opp til statlig styring og kontroll ikke bare av det nasjonale IT-senteret, men i praksis av utviklingen av IKT-bransjen i Norge. Dette er uakseptabelt for Høyre.
Statlig styring og kontroll er det dårligst tenkelige utgangspunktet for utviklingen av en konkurransedyktig og vekstkraftig norsk IKT-næring. Favorisering av enkelte vekstbransjer og fagområder er erfaringsmessig særdeles dårlig egnet til å utvikle livskraftig næringsvirksomhet. Høyre mener bedriftene på IT-senteret må få utvikle seg på forretningsmessig grunnlag uten omfattende statlig regulering av virksomheten. Dette kan gjøres ved at næringseiendommene på Fornebu selges til høystbydende med en generell IT-føring. Dette sikrer at de som har størst tro på visjonen om et IT-senter også er dem som etablerer seg på Fornebu.
Offentlig innblanding i næringslivet er etter hvert blitt et særnorsk problem som svekker Norges internasjonale omdømme som investeringsland. Dersom Arbeiderpartiet og Fremskrittspartiets planer om et tungt offentlig eierengasjement på Fornebu blir realisert risikerer vi at utenlandske investorer holder seg unna i frykt for statlig innblanding i virksomhetene. Da er det ikke bare IT-senteret på Fornebu, men en samlet IKT-næring som blir skadelidende, sier Gabrielsen
Forutsetningen om statlig kontroll betyr etter alt å dømme at staten skal sitte med minst 50 pst av aksjene i IT-senteret. Dette krever offentlige investeringer i milliardklassen. Disse pengene kunne med fordel vært brukt i såkornfondene som bidrar med risikoavlastning og finansiering av næringsprosjekter over hele landet. Et ensidig og tungt eierengasjement på Fornebu påfører samtidig staten og skattebetalerne en svært høy risikoeksponering. I proposisjonen snakkes det om 2.000 millioner i aksjekapital i værste fall.
Høyres forslag vil også denne gangen være å selge de aktuelle tomtene til de som vil betale mest og som vil etablere seg på Fornebu.
Gabrielsen er rystet over stortingsflertallets halsstarrige tro på statlige gigantprosjekter. Utfordringen i fremtiden er å stimulere til investeringer, nyskaping og næringsutvikling i privat sektor. Det gjør vi best ved å gi IT-bransjen og resten av næringslivet konkurransedyktige rammebetingelser. "Stålverkenes" tid er forbi, avslutter Gabrielsen
