
Pressemelding,11. juni 1997
Oddvard Nilsen, Ved fremleggelse av «Slipp bonden fri!», en landbrukspolitisk
utredning vedtatt av Høyres sentralstyre 10. juni 1997.
Slipp bonden fri!
Høyre ønsker en landbrukspolitisk debatt som rager over støyen fra de årlige jordbruksoppgjørene og som tar tak i de grunnleggende verdier som eiendomsrett, frihet og muligheter for den enkelte. For Høyre står vernet om eiendomsretten, og friheten og råderetten, og om respekten for menneskets ønske om å klare seg selv og leve av sitt eget arbeid som sentrale politiske verdier. Slike verdier har i stor grad vokst frem i jordbrukssamfunnet. Fortsatt står idealet om den frie, selvstendige bonde som driver egen jord sterkt i den konservative bevisstheten.
Høyre ønsker å verne om kjerneverdiene, om respekten for bonden som næringsutøver og kulturbærer, og med en viktig sosial, kultur- og miljømessig rolle å spille, og trekker opp rammer for en politikk som verner sterkere om det levedyktige norske landbruket, samtidig som politikken tar hensyn til de store forandringer som har skjedd og som vil skje.
Høyre ønsker å redusere landbruksnærings behov for overføringer, slik at selvstendighet kan stå i fokus fremfor statsavhengighet. Høyre betrakter bonden som selvstendig næringsdrivende - ikke som statsansatt. Utgangspunktet må være at lønnsomheten kan bedres både gjennom økte inntektsmuligheter i markedet og reduserte kostnader i produksjonen, slik tilfellet vil være for enhver næringsdrivende.
Høyre ønsker økt fokus på innovasjon, kompetanse og kreativitet i den næringspolitiske og landbrukspolitiske debatt, og en sterkere vektlegging av bøndenes behov for frihet til å utnytte egne evner og muligheter. Dette innebærer blant annet sterkere fokus på potensialet for økte inntektsmuligheter gjennom nye produkter og økt bearbeidingsgrad.
Høyres målsetting med utredningen er å anvise den retningen Høyre mener det norske jordbruket må gå. Høyre har således ingen ambisjon om å ha funnet «den endelige løsning» på vanskelige landbruks- og distriktspolitiske problemstillinger. Høyre mener imidlertid at de veivalg som her anvises utgjøre et klart alternativ til dagens landbrukspolitikk; et alternativ hvor den enkelte bonde står i fokus. Dette representerer et godt alternativ for det norske samfunn og for den enkelte bonde, og bør virke som en oppfordring også til andre partier om å synliggjøre sine landbrukspolitiske alternativer.
Høyre understreker at landbruket er en biologisk næring med et spesielt behov for forutsigbare rammebetingelser. Det er derfor Høyres intensjon at endringene må gjennomføres på konservativt vis, dvs. på en måte som gir den enkelte tid og rom til egne vurderinger, valg og omstilling.
Høyre mener det bør foretas en ny helhetlig gjennomgang av landbruksnæringen, som kan legger grunnlag for en ny politisk behandling av landbruket i Stortinget før år 2000. Bakgrunnen for dette forslaget er blant annet den manglende helhetlige politiske debatt innenfor landbruket; helhetstenkningen drukner i støyen om de årlige jordbruksoppgjørene. Det er også særlig viktig å få belyst omsetningsleddenes betydning og utvikling, samt eiendomsrettslige spørsmål.
Mer om de enkelte forslag:
Klarere sammenheng mellom mål og midler
Jordbrukets primære oppgave er å gi forbrukerne sikre forsyninger av mat til en best mulig kvalitet produsert på en mest mulig effektiv måte. Jordbruket er i tillegg tillagt et betydelig ansvar for bosetting og bevaring av kulturlandskap.
Fordi det er en så sterk sammenheng mellom landbruket som næring og produksjonen av de kollektive godene matvaresikkerhet, kulturlandskap og spredt bosetting, mener utredningen det er naturlig å se målsettingene for de ulike områdene i sammenheng. Dette betyr imidlertid ikke at virkemidlene for å oppnå målene skal være sammenvevd på samme måte som i dag. Det må være et mål å få nærest mulig sammenheng mellom mål og virkemidler for alle midlene som brukes, og på sikt gjøre en større andel av tilskuddsordninger produksjonsnøytrale. De offentlige inngrepene bør rettes mest mulig direkte mot de godene vi ønsker å produsere. Dette må baseres i en tankegang om at samfunnet kjøper de kollektive godene kulturlandskap og bosetting av dem som kan produsere dem, nemlig bøndene.
Dette vil fjerne behovet for dagens detaljstyring av markedene gjennom målpriser. Høyre mener målene om matvaresikkerhet på lang sikt, opprettholdelse av kulturlandskapet og bosetting i distriktene kan oppnås gjennom 5 hovedtyper virkemidler nemlig arealstøtte, husdyrstøtte, årsverkstilskudd, distriktstilskudd og frakttilskudd. Sammensetningen og utformingen av virkemidlene må utformes etter de definerte målsettinger.
Eiendomsrett, bo- og driveplikt, erstatning ved vern
Høyre mener at styrking av eiendomsretten står sentralt i en nyorientering av landbrukspolitikken. Omsetningen av landbrukseiendommer er i dag sterkt regulert. Det er ikke enighet mellom kjøper og selger som avgjør markedsprisen. Dette betyr at den reelle eiendomsrett er sterkt begrenset, og at de virkelige verdier ikke kommer til syne. Dette forhindrer en mer dynamisk utvikling av strukturen i landbruksnæringen, der noen aktører på frivillig grunnlag går ut av næringen, og får betalt det deres eiendom er verdt, mens andre velger å investere og satse. Dagens sterke regulering fostrer passivitet og usikkerhet der ny aktivitet og verdiskapende forvaltning er nødvendig, og bidrar til å sementere gårsdagens eiendomsstruktur.
Høyre mener eiendomsretten må styrkes, og fremmer følgende forslag:
* Konsesjonslovens formålsparagraf utvides og inkluderer at loven skal tilgodese «at flest mulig gis adgang til å skaffe seg fast eiendom».
* Statens og kommunens forkjøpsrett avvikles
* Statens rett til å fastsette pris ved eiendomsoverdragelser avvikles
* Det presiseres i loven at vilkår som settes for konsesjon skal ligge innenfor de formål loven skal fremme.
* Nedre konsesjonsgrense heves fra 5 til 50 mål.
Når det gjelder bo- og driveplikten, foreslår utredningen:
* Det gjøres lettere å skille boenhet og driftsenhet
* Livsarvingers arverett skal gå foran boplikten
* Kriterier for unntak fra bo- og driveplikt inntas i lovteksten for å sikre likhet for loven
På en rekke områder eksproprierer staten i dag naturressurser ved gjennomføring av ulike typer vern. Konsekvensen av vernevedtakene er at grunneiernes muligheter til utnyttelse av utmarksressursene begrenses; grunneiernes råderett over egne ressurser utvannes, og egne inntektsmuligheter svekkes. Dette rammer særlig grunneiere i typiske distriktsområder. Høyre mener at grunneierne må få erstatning for det varige tap som følger av at vilkårene for utøvelse av næringsvirksomhet endres gjennom ulike vernevedtak.
Høyre foreslår derfor at Regjeringen fremlegger en stortingsmelding om vern innenfor ulike områder av samfunnet, og betydningen av dette for inntektsmuligheter og ulike typer næringsvirksomhet som grunnlag for sysselsetting og bosetting i Distrikts-Norge.
Innsats og initiativ skal verdtsettes
Landbrukets behov for statlige overføringer er betinget av hvilke inntekter og hvilke kostnader brukerne har. Å redusere behovet for overføringer er derfor et spørsmål både om å øke inntektsmulighetene og å redusere kostnadene. Utredningen mener det ikke er politikkens oppgave å bestemme den ideelle størrelsen på produksjonsenheter i Norge. Strukturutviklingen må foregå utfra individuelle, frivillige og rasjonelle tilpasninger, ikke som konsekvens av en «planøkonomisk» begrunnet politikk. Det er imidlertid viktig at politikken legger grunnlaget for at en slik frivillig tilpasning kan skje, både gjennom eiendomsrettslige spørsmål og i tilskuddsordningene, samtidig som miljøhensyn ivaretas blant annet gjennom arealkrav.
Det er imidlertid ikke realistisk eller ønskelig å utvikle en struktur i landbruksproduksjonen som den vi ser f. eks. i Danmark eller Storbritannia. Norge har hatt og vil alltid ha et typisk småskalalandbruk. Det må imidlertid være et mål, også for Norge, å senke kostnadene i produksjonen og utnytte ressursene mest mulig effektivt. Dette står ikke i motsetning til behovet for mangfold og innovasjon; det er ikke snakk om enten-eller, men både-og.
Tilskuddsordningene diskriminerer i dag de større enhetene i betydelig grad, strenge konsesjonsregler hindrer omdisponering i salg og bruk av jordbruksarealer og konsesjonsgrenser sperrer for stordrift innen de produksjoner hvor forholdene ligger til rette for det. Begrensningene er innrettet mot å begrense størrelsen på produksjonene i stedet for å sette de egentlige målsettingene om dyrevern, etikk og miljø i fokus. Utredningen foreslår å:
* Fjerne diskrimineringen av større enheter i tilskuddsordningene
* Endre systemet med omsettelige kvoter i melkeproduksjonen til å være markedsbasert, ikke administrasjonsstyrt
* Fjerne konsesjonsgrenser i smågris-, slaktegris-, egg-, og kyllingproduksjonen som er direkte relatert til størrelse, og erstatte disse med regler som er direkte rettet inn mot de hensyn de er ment å ivareta, dvs. dyrevern, etikk, miljø (spredeareal m.m.)
* Omsette melkekvoter etter auksjonsprinsippet, der prisen fastsettes på grunnlag av tilbud og etterspørsel, ikke administrativt som i dag.
Høyre mener det skal være mulig å drive landbruk «på si» for den som ønsker dette; det skal lønne seg å jobbe.
Større konkurranse, innovasjon og mangfold
Jordbruksmonopolene i Norge har fått meget få markedsimpulser utenfra; de har stort sett blitt beskyttet mot innovasjonsfremmende konkurranse. Norsk jordbrukspolitikk har vært bygd på en tanke om standardisering av jordbruksproduktene. Jordbrukspolitikken har ført til en mangel på konkurranse basert på kvalitet og på produktdifferensiering. I stedet har fokus vært rettet mot pris. Dette er en politikk som fører til mangel på mangfold og initiativ i jordbruksproduksjonen.
Utredningen mener økt konkurranse innenfor omsetningsleddene vil være viktig for å få til en utvikling mot vekt på mangfold og kvalitet. Omsetningen og organiseringen bør derfor legges om. Utredningen foreslår en omlegning av markedsordningen for melk og at private aktører gis anledning til deltakelse i markedsreguleringen av kjøtt. Markedsreguleringene for egg/fjørfesektoren og frukt-/grøntsektoren foreslås opphevet.
