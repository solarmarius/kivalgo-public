
PRESSEMELDING 29. SEPTEMBER 1995
fra Høyres parlamentariske nestleder Per-Kristian Foss
Statsbudsjettet 1996
Regjeringen har søkt å gi det inntrykk at statsbudsjettet for 1996 vil innebære en storsatsing på helse, sykehus og eldreomsorg. De tall som nå er kommet frem gir lite grunnlag for en slik fremstilling. De foreslåtte bevilgninger på helsesektoren synes ikke tilstrekkelig til å oppfylle Stortingets krav om utvidet ventelistegaranti og redusert ventetid på sykehusene. Høyre vil legge stor vekt på å få til ytterligere omprioriteringer med sikte på å styrke helsesektoren.
Behovet for økt satsning på justis- og politisektoren er adskillig større enn det Regjeringen legger opp til. Den foreslåtte stillingsøkningen i politi og lensmannsetaten står ikke i forhold til de betydelige svakheter som er avdekket innen justissektoren. Høyre er innstilt på å foreslå økninger som både gjelder nye stillinger, økt utdanningskapasitet, og økt satsing på eksisterende politistyrke gjennom ressurser og nyanskaffelser.
I tider som preges av betydelig vekst og velstand er det urimelig at unge familier skal rammes gjennom kutt på barnetrygd og kunstig høy studielånsrente. Høyre vil arbeide for å få flertall mot kuttene i barnefamilienes økonomi og for redusert rentenivå i Statens Lånekasse for utdanning.
Høyre hilser med glede at vi nå for første gang i denne regjeringstid kan vedta et budsjett med overskudd. Regjeringen legger imidlertid fortsatt opp til en konjunkturkorrigert vekst i de offentlige utgiftene. De økte oljeinntekter burde i sin helhet vært avsatt til petroleumsfondet for å sikre alderspensjonens fremtid. Høyre vil gjennom budsjettarbeidet søke omprioriteringer som kan bidra til ytterligere avsetninger på petroleumsfondet allerede i 1996.
