
12. februar 2001
Høyres Stortingsgruppe
Jan Petersen:
SMÅ FORSVARSBUDSJETTER EN TVANGSTANKE FOR AP
Forsvarsminister Bjørn Tore Godal la for dagen en lettvint holdning til vårt forsvar i et intervju med Aftenposten i helgen. Jeg reagerer på at forsvarsministeren sier at vi kan legge ned vårt invasjonsforsvar, fordi vi tror ingen vil angripe Norge. Det er riktig at ingen i dag ser noen stor invasjonsfare. Men hele det forrige århundres historie er historien om de uventede hendelser. Murens fall for litt over ti år siden var blant annet det. Men tilbakeslag og uventet utvikling kan komme like raskt. Derfor må vi hele tiden ha et minimumsforsvar, som kan håndtere de uventede hendelser. Jeg tror ikke at vi vil ha noen mulighet til raskt å bygge opp et invasjonsforsvar på ny, hvis vi fortsetter å bygge det ned. Forsvaret er en forsikringspremie, og vi kan ikke ta utgangspunkt i gjetninger om hvordan verden vil komme til å se ut når vi lager forsvarspolitikk. Derfor er forsvarsministerens uttalelser foruroligende.
Jeg er redd for at de stramme forsvarsbudsjettene er blitt en tvangstanke for stortingsflertallet, med Arbeiderpartiet i spissen. Nå må vi først finne ut hvilket forsvar landet faktisk har behov for, og så må vi tilpasse bevilgningene deretter. I disse dager er Forsvarets Hercules-fly satt på bakken. Samtidig har vi ikke jagerfly til Forsvarets egne utdannede piloter. Dette viser at vi har et forsvar på sparebluss, som klarer hverken å ha god nok kvalitet på innenlands styrker eller å ivareta forpliktelsene utenlands.
Høyre avviser ikke tanken om et bredt forsvarspolitisk forlik, men da må Arbeiderpartiet fjerne seg fra tvangstanken om stramme budsjetter. Mye kan effektiviseres i Forsvaret, men de frigjorte midlene må da settes inn til sårt tiltrengte investeringer, så som MTBer, kampfly, transportfly og fregatter.
