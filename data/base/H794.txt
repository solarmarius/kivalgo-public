
Stortinget, 4. mai 1999
Pressemelding frå stortingsrepresentant Petter Løvik (H)
Utdanningspolitisk utgreiing  positive signal men lite konkret frå Lilletun
- Sjølv om statsråd Lilletun er lite konkret i den utdanningspolitiske utgreiinga si, er der ein del signal som Høgre ser positivt på. Dette seier stortingsrepresentant Petter Løvik (H- KUF-komiteen).
- Spesielt interessant er dei overordna utdanningspolitiske prioriteringane som statsråden legg vekt på. Fleire av desse er heilt i tråd med forslag som Høgre tidlegare har fremma. Styrking av kvaliteten i skulen og endringar for å fremme mangfold og fleksibilitet er saker som Høgre har kjempa for i lang tid, men som vi så langt ikkje har fått gjennomslag for. Statsråden seier no at han vil prioritere dette. Det same gjeld Høgresaker som mindre sentralstyring og detaljdirigering og større vekt på lokalt sjølvstyre for skulane. Her kan statsråden få Høgre-støtte til konkrete framlegg.
- Det er skuffande at Lilletun ikkje er meir konkret og at han m.a. ikkje kommenterer det svekka kunnskapsnivået i vidaregåande skule, noko som stadig vert påvist frå ulike hald, og som heller ikkje er drøfta i meldinga om Reform 94. Statsråden nemner også ungdomstrinnet, som etter Høgre sitt syn er ein flaskehals i dagens skulesystem. Men han omtaler problema på dette trinnet berre i samband med at det skal vere muleg å gjennomføre lokale forsøk med praktiske arbeidsmåtar og meir elevmedverknad. Vi treng ein langt breiare gjennomgang av dette trinnet, seier Løvik.
