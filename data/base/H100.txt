
Av Jan Petersen, Høyres leder
Intet styringsdyktig
alternativ uten Høyre.
I kommentarartikler fra to av Dagbladets medarbeidere den senere tiden stilles det spørsmål ved Høyres fremtid. Det er ikke noe nytt. Dagbladet har aldri vært et støtteorgan for Høyre. Det bekymrer meg heller ikke. Det jeg er opptatt av, er å bygge et reelt og troverdig alternativ til den sittende regjeringen ved valget i 1997.
Årsaken til at Dagbladets gamle spørsmål stilles pånytt er de politiske konstellasjonene i Oslo, og at uroen der har gitt en unormalt lav oppslutning på meningsmålingene. Uroen og oppslutningen bekymrer, men dette er og blir situasjonsbetingede stemningsmålinger som ikke skal få forstyrre vårt mer langsiktige arbeid frem mot 1997 og de derpå følgende år.
Jeg må dessuten få peke på at av de fem målingene som kom i løpet av en uke ble jeg bedt om en endeløs rekke av kommentarer til den som var dårligst - og ingen til den hvor vi gikk frem. Jeg må også minne om at vi for bare to måneder siden hadde et valg hvor vi gikk klart frem i forhold til forrige stortingsvalg og igjen utvetydig er landets nest største parti.
I Gudleiv Forr's kommentarartikkel pekes det på at John Lyng «brukte tre - fire valgperioder i 1950-åra til å tømre ihop et samarbeid med de fremtidige partnerne», og det fremheves som et godt langsiktige arbeid. Idag fremstilles vi som handlingslammede dersom vi ikke i løpet av noen uker og høstmåneder oppnår det samme. Men det kan jo tenkes at det også idag er behov for «skritt for skritt å bygge opp et naturlig tillitsforhold» mellom partiene. Det kan også til og med være slik at det er bedre å gjøre det, enn å bruke hver eneste anledning til høytidelig å proklamere at det skal gjøres.
Det er utvilsomt behov for et styringsdyktig alternativ til Arbeiderpartiet. Et slikt alternativ er utenkelig uten et sterkt Høyre. Arbeiderpartiet står uten nye svar på viktige utfordringer i vel-ferdssamfunnet. Samtidig som det offentlige bres ut over stadig nye områder er det en grunn-leggende utrygghet på noen av de mest sentrale områder: Helsekøene vokser, kriminaliteten er for høy og arbeidsledigheten har bitt seg fast på et for høyt nivå. Arbeiderpartiets parole er «stø kurs», et begrep som i stigende grad har blitt ensbetydende med at alt skal gjøres som før.
Disse og andre spørsmål gjør at det er økende vilje i flere partier til å bygge et alternativ til Arbeiderpartiets regjeringsmakt. Den viljen har definitivt Høyre. Høyre har ved høstens valg gjeninntatt sin plass som det klart største opposisjonspartiet og det er åpenbart at Høyre må danne kjernen i utfordringen til Arbeiderpartiet. Dette gir seg også klare utslag i den politiske debatt:
Det er Høyre som setter Arbeiderpartiets maktposisjoner og partiets politikk for maktkonsentrasjon under lupen.
Det er Høyre som systematisk arbeider for bedre balanse mellom den private og den offentlige sfære.
Det er Høyre som presser igjennom fornyelser i den offentlige sektor (f.eks. NSB og liberalisering av teletjenester) og legger på bordet forslag til større valgfrihet for enkeltmennesket.
Det er Høyre som påpeker at småbedriftene trenger bedre kår dersom det skal skapes flere varige nye arbeidsplasser.
Det er Høyre som foreslår nødvendige reformer i et helsevesen som slett ikke fungerer godt nok.
Det er Høyre som sier fra når utdanningsministeren er mer opptatt av tempoet i skolereformene enn av innholdet og kvaliteten i skolen.
Det er Høyre som må gå foran for å presse Regjeringen til å bruke mer til kriminalitetsbekjempelse enn det den selv ønsker.
Det er Høyre som tar forvalteransvaret på alvor og setter av penger av hensyn til våre forpliktelser overfor de neste generasjoner.
Det er Høyre som er opptatt av å sette familiene og enkeltmenneskene i stand til å leve av egen inntekt, ikke av offentlige overføringer.
Skattepolitikken er i denne sammenhengen viktig. La meg minne om at avgiftsøkningene i perioden 1992 til 1995 har vært større enn de samlede lettelser i skattene og arbeidsgiveravgift som er gitt i perioden. Og da er det tatt hensyn til de lettelser som ble gitt i forbindelse med skattereformen. Skatteletter gir trygghet for hus og hjem, og en sikrere familieøkonomi. Men det vil også være et bidrag til moderasjon i lønnsoppgjøret og til styrket konkurranseevne i næringslivet. OECD har påpekt at skattenivået i Fastlands-Norge isolert sett fører til lavere arbeidsinnsats og velferd.
Det er oppløftende at vi denne høsten ser en langt klarere vilje i det reelle sentrum til å bygge et alternativ til Arbeiderpartiet og at det nå klarere markeres hvorfor Arbeiderpartiets politikk er utilstrekkelig.
De borgerlige partier har felles utfordringer med forvalteransvaret og sikkerheten for fremtidige pensjonsforpliktelser, familien og den enkeltes økonomi, valgfrihet og ansvar for den enkelte, fjerning av helsekøene, trygghet mot kriminalitet, verdiskapning i Fastlands-Norge og ikke minst maktspredning. Vellykkede allianser krever et sterkt Høyre.
Vi legger ikke skjul på at erfaringene de siste årene dessverre viser at et sterkt Fremskrittsparti har skapt problemer for borgerlig samarbeid og sikret Arbeiderpartiet makt. Fremskrittspartiet må derfor i god tid før Stortingsvalget vise at de setter borgerlig politikk fremfor partimarkeringer.
Det er behov for brede borgerlige allianser for å skape et styringsdyktig alternativ til Arbeiderpartiet. Og det alternativet må bygges på en politikk som ligger til høyre for Arbeiderpartiet. Det er nettopp i berøringspunktene mellom det reelle sentrum og Høyre at utfordringen til Arbeiderpartiet vil dannes.
