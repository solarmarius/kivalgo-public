
Stortinget, 8. september 1999
Jan Petersen
LO trenerer lønnsløft for lærerne
Som politikere har vi et klart ansvar for å gjøre noe når vi ser at rekrutteringen til læreryrket svikter som den nå gjør. Det er oppsiktsvekkende når LOs informasjonssjef Ellen Stensrud mener at politikerne ikke skal interessere seg for dette og kritiserer Høyre for ønsket om økte lærerlønninger.
Det er intet grunnlag for påstanden om at Høyre bryter med lærernes forhandlingsrett når vi vil skape grunnlag for en bedre rekruttering til læreryrket. Det spørs om lærerne setter pris på denne klamme omfavnelsen fra LO.
Dette er et spørsmål om hvordan staten som forhandlingspart skal forholde seg.
Det er snarere LO som driver en utilbørlig trenering i denne saken. LO- og Ap-toppenes uvilje mot å slippe lærerne frem når det er et åpenbart behov for det er et av de største hindrene for å få gjort noe med lærerrekrutteringen. Der i gården hersker det en holdning om at ingenting hverken kan eller skal endres. Det skjer ingen nytenkning eller vilje til å omstille seg til nye utfordringer.
Denne bakstreverske holdningen er en trussel mot Norges evne til å omstille seg raskt nok til å møte de store utfordringene Norge vil møte i fremtiden.
