
Helsinki, den 13.11.97
Pressemelding, Nordisk Råd, Svein Ludvigsen (Høyre)
Gammelmodige sosialdemokratiske løsninger fra arbeidsministeren
Gammelmodig sosialdemokratisk tenkning preget arbeids- og amdinistrasjonsminister Elbjørg Løwers redegjørelse om sysselsettingspolitikken i Norden. Innlegget bærer preg av at hun, som sin forgjenger, har for stor tro på at økt statlig styring og regulering kan styrke sysselsettingen. Det var dessuten liten vilje til nytenkning i forhold til oppgangstider nå ofte er teknologi- og kompetansedrevet, sier Ludvigsen etter redegjørelsen i Nordisk Råds sesjon i Helsinki.
De nordiske landene har i for stor grad ansatt flere i offentlig sektor og på tiltak for å løse sysselsettingsproblemene. Det offentlige bruker nå omlag 2/3 av verdiskapningen og er dermed blitt en trussel mot velferdssamfunnet og verdiskapningen i privat sektor. Det gode er dermed blitt det godes egen fiende.
I sitt innlegg i debatten om sysselsettingspolitikk torsdag, fremhevet Ludvigsen stabile, forutsigbare og internasjonalt konkurransedyktige rammebetingelser som den aller beste sysselsettingspolitikken. Vi må slutte å tro at politikerne kan bevilge og regulere seg ut av alle problemer og heller satse på bedre rammevilkår for næringslivet og ha tillit til næringslivets egen evne til å styrke sysselsettingen.
Redegjørelsen fra Arbeidsministeren kom etter et initiativ fra den konservative gruppen, som gjennom et medlemsforslag på sesjonen i København i fjor ønsket økt fokus på sysselsettingspolitikken i Norden.
