
Fredag 2. juni 1995, kl. 10.45.
Jan Petersen, Høyres leder
Avslutningsarrangement for nye siviløkonomer
Siviløkonomutdanningen i Bodø
Presseutdrag
 KrF forundrer om delingsmodell og overtid
Det er behov for et alternativ i norsk politikk. Det er det økende forståelse for. Jeg har lagt merke til at Kristelig Folkeparti, ikke minst under sin nye leder, har understreket ønsket om et alternativ til Arbeiderpartiet. Men da må partiet i det praktiske arbeidet med saker i Stortinget vise at det støtter en annen politikk enn regjeringens.
Derfor forundrer det meg at KrF overser småbedriftenes problemer. KrF kunne i delingsmodellsaken sluttet opp om våre standpunkter  som det med mellompartienes hjelp faktisk kunne vært flertall for i Stortinget. Istedet valgte KrF å gå i tett samarbeid med Arbeiderpartiet og Senterpartiet om delingsmodellen, og partiet ville ikke støtte Høyres forslag tidligere denne uken om å myke opp overtidsgrensene i arbeidsmiljøloven.
Det drives idag en politikk som gir en tyngre hverdag for småbedriftene. Senterpartiet sørger for at disse lovene får helhjertet støtte fra et klart flertall i Stortinget. Det er i seg selv et tankekors at stortingsflertallet inkluderer et parti som i avisspaltene gjerne fremstiller seg som regjeringspartiets hovedmotstander. Men dette har blitt et mønster.
Vi har fått forbud mot midlertidige ansettelser.
Vi har fått demonstrert at det ikke er ønske om å gjøre noe med den strenge regulering av overtidsbruken.
Vi har fått en ny konsesjonslov som vanskeliggjør eierskifter i bedriftene.
Vi har fått nye utgifter på statsbudsjettet  selv om Norge er i en historisk høykonjuktur. Dermed har utgiftspartiene fått et økende skattebehov.
Vi har fått høyere moms  på nytt.
Vi har fått høyere bensinpriser  på nytt.
Vi har ikke gjort noe med det problem at Norge ligger langt etter andre land i modernisering av post, tele og annen samferdsel.
Det norske samfunn trenger ildsjelene og familiebedriftene. Det forliket som nå er inngått om delingsmodellen er langt fra godt nok for småbedriftene. Personinntektstaket, som nå skal være på 900.000 kroner, innebærer at det fortsatt blir diskriminering av bedrifter med aktivt eierskap i forhold til bedrifter med passive eiere.
Med så høye satser gjør delingsmodellen stor skade. Noen ønsker å beskatte advokatene hardere, og har gjort symbolsak ut av det. For å ta de frie yrkene ser forlikspartnerne bort fra at delingsmodellen, i den form den nå får, fremdeles går ut over familiebedriftene. Sjelden har jakten på så få rammet så mange.
Etter vår mening ville det være mer rimelig med et personinntektstak for småbedriftene på 450.000 kroner  omtrent det halve av det som nå blir vedtatt. Da ville beskatningen komme i et visst samsvar med lederlønningene i disse bedriftene.
