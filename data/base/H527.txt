
28. januar 1997
Pressemelding fra Høyre
Høyre vil gi skattelette for bidrag til frivillige organisasjoner
Dersom det går som Høyre vil, kan skattebetalere i neste Stortingsperiode trekke fra bidrag til frivillige, ideelle organisasjoner på selvangivelsen. I dag er det bare fagforeningskontingent som er fradragsberettiget. I forslaget til nytt program vil Høyres Sentralstyre utvide ordningen til også å omfatte bidrag til frivillige organisasjoner. Hensikten er å sikre organisasjonenes økonomi og derved minske avhengighet av offentlige midler.
Det har vært et poeng for Høyre å ikke gjøre dagens skatteregler mer komplisert enn nødvendig. I stedet for å innføre nye poster på selvangivelsen, vil Høyre utvide dagens fradragsrett for fagforeningskontingent.
Høyres forslag vil gjøre det mer attraktivt å støtte bl. a. frivillig nødhjelp og omsorgsarbeid. På tross av en stadig voksende stat, er det mange grupper som er avhengige av det uvurderlige arbeidet som frivillige organisasjoner gjør for vanskeligstilte grupper.
De provenymessige konsekvenser av Høyres forslag vil ventelig ligge rundt 100 - 200 millioner kroner årlig.
