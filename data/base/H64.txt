
PRESSEMELDING 4.OKTOBER 1995
fra Stortingsrepresentant Per-Kristian Foss
INGEN NYTENKNING I STATSBUDSJETTET-96
Regjeringen foreslår i Statsbudsjettet ikke tiltak som kan få fart i økonomien i Fastlands-Norge og effektivt redusere arbeidsledigheten. Et minstekrav ville være å redusere investeringsavgiften som er en unødvendig særavgift på norske produksjonsmidler. Høyre vil i sitt alternative budsjett også fremme andre forslag som vil gi større aktivitet i fastlandsøkonomien. Det Norge trenger nå er en politikk som gir større rom i familieøkonomien gjennom skatte og avgiftslettelser. En slik politikk er nødvendig for å dempe lønnsveksten, bedre konkurranseevnen og legge grunnen for større nyskapning i Fastlandsøkonomien.
Regjeringen viser liten evne til å foreta faktiske omprioriteringer på budsjettet. Regjeringens såkalte satsing på sykehusene, politi- og justissektoren viser seg i realiteten kun å være en videreføring av regjeringens nederlag fra behandlingen av Revidert Nasjonalbudsjett. På den andre siden viderefører Regjeringen nivået på arbeidsmarkedstiltakene. Det har gjentatte ganger blitt påpekt at det sløses med disse midlene, og at de positive virkningene på ledighetsutviklingen ikke står i forhold til ressursinnsatsen.
Statsbudsjettet slik regjeringen legger det frem er for ekspansivt i dagens situasjon. Vi står i fare for å komme inn i en situasjon med sterkere lønns- og prispress som kan undergrave den økonomiske utviklingen. En strammere finanspolitikk er og nødvendig for at en større del av oljeinntektene skal kunne kanaliseres til fremtidige pensjonsforpliktelser. En strammere utgiftsstyring vil også legge grunnlaget for en lavere rente og større romslighet i folks privatøkonomi.
