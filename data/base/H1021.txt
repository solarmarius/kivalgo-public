
Stortinget, 9. juni 2000
Pressemelding fra Justiskomiteens leder Kristin Krohn Devold, Høyre
Seksuallovbrudd-innstillingen avgitt:
Stortinget vedtar strengere straff for seksuelle overgrep
alle unntatt Ap dobler minimumsstraffen for voldtekt
Torsdag kveld 8/6 avgav Justiskomiteen sin innstilling, og lovvedtaket skal gjøres tirsdag 13. juni i Stortinget.
Høyres justisfraksjon er svært tilfreds med at Stortinget nå tar et betydelig steg til høyre i kriminalpolitikken, i tråd med Høyres kriminal-resolusjon fra Landsmøtet -99.
Innstillingen er her oppsummert i 21 punkter:
1. Hele komiteen ønsker en skjerpet straffeutmåling i sedelighetssaker, bl.a. ved at hele strafferammen på 21 år tas i bruk.
2. I tillegg har Høyre fått støtte fra alle unntatt Ap til å doble minimims-straffene for misbruk av barn og voldtekt fra 1 til 2 år. Dette for å markere tydelig overfor domstolene at seksualle overgrep i dag ikke tas alvorlig nok når straffene utmåles.
3. Hele komiteen støtter at strafferammen for samleie som følge av truende adferd økes fra 5 til 10 år, og det innføres her en minimumsstraff på 1 år.
4. Hele komiteen støtter at det å tvinge noen til seksuelle handlinger med seg selv, eller ha omgang med andre straffes like strengt som selv å voldta. Rettspraksis har vist at slike handlinger har vært tatt for lett på, og at det har vært behov for en tilstramming ettersom slike handlinger er minst like ydmykende for offeret.
5. Hele komiteen utvider samleiedefinisjonen til å omfatte flere forhold enn før. Særlig har gjerningsmannen ved overgrep mot små piker kunne brukt offerets ytre kjønnsorganer til å tilfredsstille seg selv og påregne lavere straff. Ved overgrep mot barn regnes dette nå inn i samleiedefinisjonen. Bruk av gjenstander tas inn i samleiedefinisjonen. Begrunnelsen er at offerets skremmende opplevelse av overgrepet dermed tillegges større vekt enn den rent tekniske gjennomføringen av overgrepet.
6. Komiteen viser til en økende tendens til gruppevoldtekter, og utvider strafferammen for slike overgrep til lovens strengeste straff på 21 år.
7. Komiteen fastslår at faren for langtidsvirkninger ved overgrep mot barn under 14 år alltid skal tillegges vekt i straffeskjerpende retning. Det har ikke vært praksis så langt, bl.a. fordi det har vært hevdet at mulige langtidsvirkninger er vanskelig å fastslå i hvert enkelt tilfelle. Derfor sier komiteen, bl.a. etter innspill fra Riksadvokaten, at for barn er en slik fare fastslått og skal medregnes. Dette medfører automatisk straffeskjerpelse for overgrep mot barn under 14, slik at langt flere overgrep vil falle inn under lovens maksimumsstraff på 21 år.
8. Komiteen kritiserer mangelfull kompetanse hos politi, primærhelsetjeneste og påtalemyndighet når det gjelder sikring av bevis, rask etterforskning og føring av saker for domstolen. Komiteen vil derfor ha en snarlig sak/tilbakemelding til Stortinget om hva som nå konkret gjøres for å bygge opp slik kompetanse i hele landet
9. Komiteen vil ha oppfølging av Riksadvokatens rapport av 26. april 2000 om konkrete forbedringer hos politi og påtalemyndighet i voldtektssaker, og pålegger Regjeringen tilbakemelding bl.a. i det årlige Justisbudsjettet (okt.2000) om hva som er gjort med dette for hvert enkelt av landets 54 politidistrikt.
10. Erstatningsbeløpene domstolen pålegger gjerningsmannen å betale offeret ved voldtekt /overgrep er for lavt og skal heves mer i tråd med folks rettsoppfatning. Komiteen ber om egen sak tilbake til Stortinget i forbindelse med en varslet sak om voldsoffer-erstatning.
11. Ytringsfriheten utvides til å gjelde voldtektsofre. En voldtatt kvinne har lov å
fortelle sine nærmeste om dette uten å rammes av injuriesøksmål, selv når det ikke foreligger domfellelse i en straffesak.
12. Komiteen avviser seksuallovbrudd-utvalgets forslag om å senke den seksuelle
lavalder fra 16 til 15 år.
13. Komiteen utvider foreldelsesregelen, slik at denne ikke begynner å løpe før de er fylt 18 år. Dette fordi mange barn ikke tør å stå frem med anmeldelser om overgrep før de er voksne, og da skal ikke foreldelsesfristen på 10, 15 eller 21 år (etter alvorlighetsgrad) hindre dem i å få en overgriper dømt.
14. Regjeringen pålegges å komme med den varslede saken om forvaring og særreaksjoner for psykisk utviklingshemmede lovbrytere i inneværende år, slik at den kan vedtas raskt. Dette for å øke beskyttelsen av barn og samfunnet for øvrig.
15. Hele komiteen ønsker økt bruk av frivillig kjemisk kastrering (medisinsk hormonbehandling), og at Regjeringen nå pålegges å få fortgang i et slikt tilbud. Høyre vil gå et steg lenger enn sentrum og Ap og allerede nå pålegge Regjeringen å iverksette et tilbud lik det som finnes i Danmark til seksualforbrytere under soning/sikring der det er gjentagelsesfare, som et premiss for tilgang på permisjoner, frisikring osv. Dette fordi det er lang tid siden Stortinget sist behandlet dette i 96/97, og svært lite har skjedd. Der det er stor gjentagelsesfare ønsker ikke Høyre at seksualovergripere skal kunne slippes ut uten tilsyn.
16. Redd Barna får støtte i at overgrep mot barn i hovedsak skal føre til tap av stilling, og dette vedtas.
17. Misbruk av overmaktsforhold (særlig avhengighetsforhold) til seksuell omgang begrenses ikke langer bare til alvorlig misbruk, men til ethvert misbruk.
18. Kjøp av seksuelle tjenester (prostitusjon) fra barn under 18 år kriminaliseres.
19. Annonsering for prostitusjonstjenester forbys.
20. All befatning med barnepornografisk materiale skal være straffbart, også der man kjøper barenporno på hjemme-pc uten å laste det ned (lagre det).
21. Komiteen støtter filmsensurens oppmyking av å kunne vise naturlige sexscener på film der dette hører hjemme i en kunstnerisk sammenheng, men ønsker ikke å liberalisere adgangen til å vise rene pornofilmer på kino/tv.
