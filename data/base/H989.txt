
5. juli 2000
Høyres Stortingsgruppe
Oddvard Nilsen:
Konkurranse på jernbanesporet!
Den siste tids hendelser har vist at NSB ikke klarer å tilby de transporttjenester selskapet er forventet å frembringe. Innstillingene og forsinkelsene har vært av et omfang som ikke kan aksepteres. Dette har vist at skinnegangen må åpnes for andre aktører enn NSB. Både når det gjelder gods- og persontransport trenger NSB konkurranse.
Staten kjøper i 2000 ulønnsomme persontransporttjenester av NSB for 1 mrd. kroner. Dette statlige kjøpet må settes ut på anbud slik at det selskapet som er best på pris og kvalitet får avtalen med staten. I Sverige satte man lokaltogtrafikken rundt Stockholm ut på anbud og sparte 250 mill. kroner pr. år, samtidig som kvaliteten ble bedret.
For at NSB skal kunne omstille seg og møte konkurransen må selskapet ha de samme rammebetingelsene som andre selskap. Det innebærer at NSB blir omgjort til et aksjeselskap.
Jernbanen er en viktig del av transporttilbudet og for Høyre er det viktig å gjenreise tilliten til jernbanen og NSB. Skal vi få folk til å reise med toget må kvaliteten på tjenestene bli langt bedre enn i dag. Erfaringer viser at veien til bedre kvalitet går gjennom konkurranse, det gjelder også for NSB og jernbanen, sier Oddvard Nilsen.
