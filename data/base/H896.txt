
Pressemelding, Høyres Stortingsgruppe, 20. august 1999
Per-Kristian Foss:
Tafatt veisatsing fra Regjeringen
Regjeringen har i dag presentert en såkalt Distriktspakke og varsler der at de vil øke bevilgningene til veier med 100-120 mill kr. årlig i en seksårsperiode. Høyre er meget glade for at Regjeringen Bondevik tre uker før valget, har funnet ut at de vil øke satsingen på veier. Dette er midler som vil komme godt med, men som langt fra er tilstrekkelig.
Det er behov for en veisatsing i den størrelsesorden som Høyre og sentrumspartiene sto sammen om ved behandlingen av Norsk veg- og vegtrafikkplan, 1998-2007. Da sikret disse partiene flertall for å øke det årlige bevilgningsnivået til veiinvesteringer med 1,3 mrd kr. i forhold til det Regjeringen Jagland foreslo. Dessverre har sentrumspartiene i stasbudsjettene for både 1998 og 1999 brutt sine løfter i Veiplanen, og videreført Jaglandregjeringens lave prioritering av veisektoren. Høyre har derimot fulgt opp løftene i sine budsjettforslag.
Regjeringens varslede økning av veimidler er gledelig, men det er det totale nivået på veibevilgninger i Statsbudsjettet som er det avgjørende for om dette representer et reelt løft for veisektoren. Jeg konstaterer at Regjeringen ikke lekker bevilgningsnivået for hele veisektoren. Høyre forventer nå at Regjeringen også kommer med tilsvarende løfter om veisatsing i de mest trafikktette områdene i landet. Høyre har ved flere anledninger etterlyst en avklaring fra Regjeringen om Oslopakke 2, som omfatter både veier og kollektivtrafikk, og vi venter utålmodig på Regjeringens avklaring i denne viktige saken, sier Per-Kristian Foss.
