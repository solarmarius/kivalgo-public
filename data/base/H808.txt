
Pressemelding fra Høyres Stortingsgruppe
Jan Tore Sanner
Aps korstog mot eiendomsrett og det lokale selvstyret
Høyre reagerer kraftig på Arbeiderpartiets siste utspill om endringer i friluftsloven. Partiets sjablonmessige forslag om å tillate fri ferdsel over alle eiendommer der bebyggelsen ligger lenger enn 25 meter fra vannkanten, er et uakseptabelt angrep på etablerte rettigheter. Folk som har kjøpt tomt og fått byggetillatelse i strandsonen kan ikke i neste øyeblikk fratas sine rettigheter.
Forslaget om å frata kommunene adgangen til å gi dispensasjon fra byggeforbudet i strandsonen blottlegger samtidig Arbeiderpartiets manglende tro på det lokale selvstyret. En drøy måned før kommune- og fylkestingsvalget foreslår Ap å innskrenke lokale folkevalgtes makt og dermed redusere betydningen av velgernes valg. Forslaget må sees i sammenheng med en rekke tidligere forslag fra Arbeiderpartiet om å frata kommunene beslutningsmyndighet. Denne svekkelsen av lokaldemokratiet er uakseptabel for Høyre.
Høyre er enig i at det i endel kommuner er behov for å sikre allmennhetens tilgang på friluftsområder i strandsonen. Dette gjøres imidlertid best ved at den enkelte kommune i samarbeid med grunneiere og lokale friluftsråd finner fram til hensiktsmessige løsninger. Det er lokale myndigheter som kjenner forholdene best og derfor har størst forutsetninger for å kombinere hensynet til grunneiernes rettigheter med sikring av allmennhetens tilgang til strandsonen. Høyrestyrte Nøtterøy kommune er eksempelvis i samarbeid med lokale grunneiere i ferd med å etablere en flere km lang kyststi.
Høyre har de siste årene foreslått og fått gjennomslag for økte bevilgninger til sikring av friluftsområder. Sikring betyr at det offentlige gjennom friluftsorganisasjonene erverver eiendommer, og legger dem ut f. eks. som offentlige badeplasser. Dette bidrar til å redusere konflikten mellom allemannsretten og den private eiendomsrett. Høyre mener det er særlig viktig å sikre friluftsområder i kommuner der utbyggingspresset i strandsonen har vært stort, og vil fortsette denne satsingen i forbindelse med budsjettet for 2000.
I det store flertallet av kystkommuner er allmennhetens adgang til kystområder uproblematisk. Det er rikelig med kystlinje og spredt bebyggelse. Å vedta en generell lov som fratar kommunene ansvaret for sin egen strandsone, slik Arbeiderpartiet foreslår er derfor lite hensiktsmessig. Det er den enkelte kommune som utfra lokale forhold må vurdere hvordan byggeforbudet i strandsonen må håndheves for å sikre friluftsinteressene. Der Arbeiderpartiet krever mer statlig styring og byråkrativelde ønsker Høyre lokale, folkevalgte løsninger og konfliktreduserende virkemidler.
