
Oslo, den 21. mai 1999
Trond Helleland (H):
- Valgerd strammer inn og skaper ny uklarhet
"Valgerds nye forslag om innstramminger i åpningstidsloven skaper ny uklarhet", mener Trond Helleland. Regjeringen har i dag lagt frem forslag om innstramninger i åpningstidsloven. Unntaket for trafikknutepunkter skal fjernes, mens dagens praksis med salgsvirksomhet på flyplassene videreføres. Unntaket for utsalgssteder på campingplasser skal bare gjelde i "campingsesongen".
"Regjeringen erstatter en uklarhet med en annen. Det store spørsmålet blir ikke lenger hva som skal regnes som et trafikknutepunkt, men hvor lang campingsesongen er", sier Helleland.
"Forslaget er inkonsekvent. Hvorfor skal flypassasjerene få handle i romslige butikker, mens jernbanepassasjerer nå presses inn i trange Brustad-buer?"
Da Stortinget behandlet den nye åpningstidsloven våren 1998 fremmet Høyre forslag om å oppheve hele loven. Høyre vil gjenta dette forslaget nå, og subsidiært stemme mot forslagene til innstramninger. "Åpningstidene må styres av ønskene til forbrukerne og de næringsdrivende. Stortinget har viktigere ting å gjøre enn å lovregulere folks handlevaner", sier Trond Helleland.
