
2. oktober 1999
Høyres Stortingsgruppe
Jan Petersen
TRONTALE UTEN KLAR POLITISK RETNING
Årets trontale er en grei oversikt over Regjeringens politikk, men uten nye og samlende grep. Trontalen preges av at regjeringen ikke har en aktiv strategi for hvordan viktige utfordringer innenfor utdannings-, helse- og næringspolitikken skal løses. Regjeringen legger opp til en politikk som spriker i flere retninger uten en klar kurs for Norge inn i et nytt årtusen.
På flere områder er det positive signaler som det er mulig å bygge videre på. Høyre hilser velkommen Regjeringens varslede satsning på forskning, og regner med at det legges frem konkrete stimuleringstiltak for FoU i budsjettet på mandag. Høyre registerer at Regjeringen ønsker å sikre fattige land en mulighet til å utnytte en åpen verdensøkonomi, Høyre håper at dette er et varsel om en mer liberal handelspolitikk, også når det gjelder import av landsbruksvarer. Innenfor helsesektoren synes Høyre det er positivt at Regjeringen varsler en større grad av fristilling for sykehusene. Høyre hilser også Regjeringens varslede forenkling av regelverk for næringslivet velkommen.
Høyre reagerer likevel på manglende satsning innenfor flere viktige områder:
Regjeringens varsler ingen konkrete tiltak for å løfte kunnskapnivået i norsk skole. Spesielt vag er Regjeringen når det gjelder den nødvendige oppvurderingen av lærerne.
Denne Regjering er blant de eneste i Vest-Europa som ikke har en strategi for eierskap i næringslivet, herunder privatisering av statlige eierinteresser.
Regjeringen signaliserer ingen vilje til systemreformer innen helsevesenet som kan bidra til å fjerne helsekøene.
Høyre er skuffet over at Regjeringen ikke varsler om en nødvendig oppjustering av samferdselsinvesteringene.
Høyre savner signaler for en trygghetsreform for fremtidige pensjoner, basert på generasjonsregnskapets urovekkende perspektiver.
Høyre er enig i at man må sikre allmennhetens adgang til naturopplevelser, men etterlyser Regjeringens verdiforankring når det gjelder den private eiendomsretten.
