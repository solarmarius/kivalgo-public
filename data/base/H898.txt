
Oslo, den 21. januar 1999
Jan Tore Sanner
SFT med nye snubletråder for gasskraftverk
Høyre mener det er uakseptabelt at SFT krever at et system med handel av utslippskvoter må være på plass før gasskraftverkene kan settes i drift. Stortinget har vedtatt at kvotesystemet skal ligge til grunn for Norges oppfyllelse av Kyoto-avtalen. Et fremtidig nasjonalt og internasjonalt kvotesystem blir derfor en viktig del av Naturkrafts og andre virksomheters rammebetingelser. Naturkraft må planlegge driften av gasskraftverkene utfra at de må kjøpe utslippskvoter når kvotesystemet er etablert. Høyre mener derfor det er unødvendig å kreve at kvotesystemet må være på plass før byggingen av gasskraftverkene kan begynne.
Stortinget har slått fast at virksomheter som omfattes av kvotesystemet ikke samtidig skal behandles etter forurensningsloven. Høyre mener SFT derfor burde konsentrert seg om å finne gode overgangsløsninger som ville gjort det mulig å sette gasskraftverkene i drift i perioden frem til kvotesystemet er etablert.
Gasskraftverkene utgjør et miljøvennlig alternativ til konkurrerende kullkraftverk på kontinentet. SFTs restriktive holdning gir kullkraften et konkurransefortrinn den ikke hadde hatt om Naturkraft isteden hadde fått anledning til å tilpasse seg det fremtidige kvotesystemet. SFTs vedtak kan derfor raskt vise seg å bli mer til skade enn til gavn for miljøet, sier Høyres energipolitiske talsmann Jan Tore Sanner.
