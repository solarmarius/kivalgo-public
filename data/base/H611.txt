
Stortinget, 19. mars 1998
Sverre Hoddevik, kommunalpolitisk talsmann for Høyres Stortingsgruppe
For lite konkret og uforpliktende
Dagens redegjørelse fra regjeringen var uforpliktende og lite konkret. Det er skuffende at regjeringen ikke varsler en aktiv gjennomgang av det detaljerte lovverket som styrer kommunene. Plan- og bygningsloven gir statlige myndigheter en utbredt mulighet til å overprøve lokale reguleringsplaner og dette er muligheter den sittende regjering i sterk grad benytter seg av. Her er det manglende samsvar mellom liv og lære fra regjeringen side.
Samtidig som statsråden varslet aksept av ulikheter mellom kommunene, skal sentrale oppgaver, som helse og skole, underlegges felles statlige standarder. Dette er selvmotsigende og regjeringen må her avklare sin holdning. Det varsles heller ingen reduksjon i lovpålagte oppgaver. Redegjørelsen inneholdt riktig nok en erkjennelse av at det er behov for forbedringer. Det står igjen å se om regjeringen følger opp i praktisk politikk.
Utvalget som regjeringen skal sette ned for å vurdere arbeidsdelingen mellom de tre offentlige forvaltningsnivåer må få et fritt mandat. Det innebærer at utvalget også vurderer hvor mange forvaltningsnivåer vi trenger.
En viktig forutsetning for et levende lokaldemokrati er at borgerne har valgmuligheter i forhold til ulike tjenester. Disse viktige momentene er dessverre fraværende i redegjørelsen.
