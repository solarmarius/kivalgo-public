
13. august 1995
Jan Petersen, Høyres leder
Kristiansand og Vest-Agder Høyres valgkampåpning
Presseutdrag
Høyre ønsker at Heimevernet skal bestå
Det har lokalt i flere deler av landet, ikke minst i Agderfylkene, vært stor usikkerhet om Heimevernets fremtid i forbindelse med den omorganisering som Regjeringen planlegger. Regjeringen foreslår for Stortinget å samordne HV-distrikter og Hærens regimenter. F.eks foreslår Regjeringen å samordne Agder heimevernsdistrikt med det fremtidige Agder regiment på Evjemoen.
Høyre har fulgt både høringsprosessen og reaksjonene nøye, og har registrert at Heimevernets egne synspunkter i svært liten grad er tatt til følge av Regjeringen. Det kan virke som om Regjeringen hadde bestemt seg på forhånd, og at samordningen av HV-distriktene og Hærens regimenter er et første skritt mot en total inkorporering av Heimevernet i Hærens struktur. En slik utvikling vil ikke Høyre være med på.
Høyre har tidligere gjort det klart at Heimevernet skal bevares som en lands-omfattende, desentralisert og identifiserbar del av landforsvaret. Dette kan presiseres som følger:
Med den reduksjon og konsentrasjon av Hæren som nå gjennomføres vil Heimevernet være det eneste landforsvar vi har igjen i store deler av landet. Dette øker Heimevernets betydning for landets totale forsvar. Heimevernet bør derfor snarere utbygges enn nedbygges. Særlig er det viktig at øvelsesaktiviteten opprettholdes. Høyre har derfor ved Stortingets budsjettbehandlinger konsekvent gått mot Regjeringens forslag om å redusere øvelsesaktiviteten.
Heimevernets egenart med våpen og utstyr på hjemstedet gjør at en potensiell angriper må regne med væpnet motstand overalt i landet fra en forsvarer som er lommekjent og spesielt trenet for å ivareta konkrete oppgaver i lokalområdet. Dette må fortsatt være målsettingen.
Heimevernet bygger i stor grad på frivillig innsats. Dette har meget stor betydning både for korpsånd og for det rent økonomiske. Det vil bli vanskelig å erstatte frivillig innsats med betalte tjenester. Derfor er det avgjørende at reformer innen Heimevernet skjer i forståelse med HVs egne mannskaper og organer, især landsråd og distriktsråd. Teoretiske innsparingsmuligheter dersom reformer som kveler den frivillige innsats presses igjennom. Høyre vil advare mot dette.
Det foreligger utvilsomt muligheter for fornuftig rasjonalisering og innsparinger gjennom samlokalisering mellom Heimevernets og andre forsvarsgreners staber ol. Disse må utnyttes samtidig som Heimevernet fortsetter å være en klart identifiserbar og selvstendig del av vårt forsvar.
Høyres konklusjon er at den sammenslåing som Regjeringen legger opp til ikke er i overensstemmelse med disse prinsippene. Regjeringens forslag innebærer blant annet at både kommandomyndighet og ansvar for ressursene overføres fra Heimevernets ledelse (Generalinspektøren for HV - GIHV) til Hærens distriktskommandoer. GIHV vil kun stå igjen med ansvar for skolene. Et slikt opplegg er klart i strid med prinsippet om at Heimevernet skal være en identifiserbar og selvstendig del av vårt forsvar.
Høyre stiller seg sterkt kritisk både til Regjeringens forslag og til fremgangsmåten som er benyttet. Høyre vil allerede nå varsle at partiet vil gå imot en rekke av Regjeringens forslag, og vil  dersom det lykkes å skape et flertall i Stortinget  være en garanti mot en utvikling der Heimevernet legges inn under Hæren.
