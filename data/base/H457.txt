
Stortinget, 18. april 1997
Pressemelding fra stortingsrepresentant Kjellaug Nakkim
Vei- og jernbaneplan 1998-2007 holder ikke mål
Regjeringens forslag til Norsk vei- og veitrafikkplan imøtekommer ikke de mest alvorlige behov næringslivet og trafikkantene vil ha i kommende år.
Veiinvesteringene reduseres med nesten 2 milliarder kroner de kommende fire år.
Selv om Regjeringen uttaler at trafikkvolumet i nordre del av Østfold er opp mot kapasitetsgrensen for tofelts motorveg, er utbygging av E 6 i Østfold sterkt nedprioritert. Firefelts motorvei Akershus grense til Patterødkrysset ved Moss er først prioritert i siste del av tiårsperioden. Regjeringen har tydeligvis ikke oppdaget at Norge og Sverige snart blir landfaste med resten av Europa. Det er ikke tatt hensyn at dette vil medføre økt trafikkvolum . Det er bare igangsatte prosjekter på E 6 i Østfold som skal fullføres i første del av tiårsperioden.
Ved å bygge ut E 6 fra Svinesund til Oslo for 1,46 milliarder kroner over en fireårs periode vil samfunnets transportkostnader reduseres med 2,7 milliarder over samme tidsrom. I tillegg kommer reduksjoner i ulykker som resultat av bedre veier. Sissel Rønbecks utspill om å sette helse opp mot investeringer er fullstendig meningsløs.
Det er like nedslående hva angår bevilgninger til E 18. I perioden 1998 - 2001 er det bare den igangsatte prosjektet Marker grense - Melleby som skal fullføres. Det er først i avslutningen av tiårsperioden at parsellen Ørje Melleby skal være fullført. Dette holder ikke mål.
Utbyggingen av det sterkt trafikkerte veinettet går alt for tregt, og Høyre vil søke støtte i Stortinget som imøtekommer de nødvendigste behovene for forbedringer.
Regjeringens forslag om veiprising i Oslo viser at Regjeringen ikke forstår hvordan samfunnet virker. Dette vil først og fremst gå ut over vanlige arbeidstakere som er helt avhengige av å komme på jobben. Det er ikke alltid at toget kan være alternativet. Dessuten er kapasiteten allerede for dårlig på flere av pendlertogene. Det vet Sissel Rønbeck. Høyre vil sterkt motsette seg dette forslaget.
Utbyggingen av Østfoldbanen går tregt. Det foreslås at strekningen Såstad - Haug fullføres. Utbygging av dobbeltspor gjennom byene prioriteres ikke. Moss er nevnt med en vag uttalelse om et nytt godsspor til Peterson Moss A/S. Østfoldbanen er kun tilgodesett med 310 millioner kroner i hele tiårsperioden.
Jeg vil så sterkt jeg kan arbeide for å få inn en forpliktende formulering om bygging av dobbeltspor gjennom Moss i planen.
