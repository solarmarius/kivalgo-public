
Oslo, den 10. september 1998
Per-Kristian Foss
Prognosene for 1999
Den norske Bankforening har i dag offentliggjort sine prognoser for norsk økonomi. Bankforeningens prognoser tegner et noe annet, og mer optimistisk bilde av norsk økonomi enn Statistisk Sentralbyrås prognoser som ble offentliggjort forrige uke.
«Prognosene som er kommet fra Bankforeningen og Statistisk sentralbyrå den siste uken, illustrerer at norsk økonomi er inne i en brytningstid. I slike tider er det ekstra vanskelig «å spå» om fremtiden, og forutsetningene man legger inn i prognosene kan være svært forskjellige og gi store utslag.», sier Per-Kristian Foss i en kommentar.
Foss sier videre: «Bankforeningen og SSB har blant annet et ulikt syn på behovet for, og virkningene av, en innstramming i finanspolitikken. Dette har ikke minst stor betydning for hvilken virkning man mener finanspolitikken har for renteutviklingen, som igjen påvirker anslagene for aktiviteten i økonomien. Dette er i stor grad et spørsmål om psykologi i markedet, og hva man tror om markedets reaksjoner.»
«Høyre er opptatt av at finanspolitikken må utformes slik at markedets tillit til norsk økonomi gjenopprettes. Dette innebærer at det må vedtas et stramt statsbudsjett for 1999. Det er ingen grunn til å bekymre seg for at budsjettet skal bli for stramt. Dersom utviklingen i 1999 viser at budsjettet mot formodning var for stramt, er det enkelt å reversere stramheten i budsjettet i revidert budsjett, f eks gjennom skatte- og avgiftslettelser.» avslutter Foss.
