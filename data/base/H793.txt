
Oslo, den 4. mars 1999
Oddvard Nilsen
Mer vei med Høyre!
Dagsrevyen har de siste dagene sammen med andre medier, satt fokus på veiprosjekter som ikke er gjort ferdige på grunn av pengemangel. Det faktum at veiprosjekter blir stående uferdig blir med rette karakterisert som skandaløst. Problemene skyldes at stortingsflertallet har bevilget for lite penger i forhold til antallet iverksatte veiprosjekter. I budsjettet som Bondevik-regjeringen fremla for 1999 manglet det 800 mill kroner i bevilgninger til veiinvesteringer for å oppnå rasjonell fremdrift på iverksatte prosjekter. Manglende fremdrift vil øke kostnaden med om lag 15 prosent. Takket være Høyre økte bevilgningene til veiinvesteringer med 150 mill kroner i løpet av budsjettbehandlingen.
Hadde sentrumspartiene og Arbeiderpartiet hatt vilje til å stå sammen med Høyre om å bevilge mer penger til veier, hadde vi unngått skandalene med uferdige veiprosjekter. I sitt alternative statsbudsjett for 1999 foreslo Høyre å øke bevilgningene med 1 mrd kroner. Et særlig ansvar hviler på sentrumspartiene som våren 1997 sto sammen med Høyre i Norsk veg- og vegtrafikkplan 1998-2007 om et bevilgningsnivå som pr år lå 1,3 mrd kroner over det Ap la opp til. Etter at sentrumspartiene kom i regjeringsposisjon har de løpt fra lovnadene de ga i veiplanen. Det er statsråden og Regjeringen som bærer hovedansvaret for disse skandalene. De vet at det ikke står på Høyre for å øke bevilgningene sier Oddvard Nilsen
