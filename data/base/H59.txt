
4. juli 1995
Av Børge Brende, Høyres 1. nestleder
Barnetrygden må forsvares  foreldre må vises tillit
Barnetrygden undergraves  fordi regjeringen ønsker mer politisk styring over penger som idag er en del av familiebudsjettet. Dette er en viktig grenselinje i politikken.
Etter Høyres mening er oppgaven å gi foreldrene mer handlefrihet til selv å velge de løsninger som passer for dem  og for barna. Da er det galt å gi familiene mindre økonomisk handlefrihet.
Regjeringen, derimot, mener den vet bedre enn barnefamiliene hva barnefamiliene trenger. De stadige angrepene på barnetrygden avslører manglende tillit til foreldrenes dømmekraft.
Behovsprøving av barnetrygden vil være en ekstra marginalskatt på barnefamiliene  en skatt som særlig vil ramme dobbeltarbeidende foreldre. Mange av disse familiene føler et sterkt press allerede. Trusler om at barnetrygden reduseres eller blir borte gir nå økt utrygghet for tiden fremover. Høyre avviser en slik straff for familiene, og vil be om at det nå skapes ro omkring folks hverdagsøkonomi.
Undergravingen av barnetrygden pågår år for år:
1992: Arbeiderpartiets program taler om å «prioritere» barnehager, skolestart for seksåringene og fritidsordninger «framfor økning i barnetrygden.» Barne- og familieminister Grete Berget og AUF-leder Trond Giske tar til orde for behovsprøving eller skattlegging av barnetrygden.
1993: Arbeiderpartiet gikk gjennom Overføringsutvalget inn for behovsprøving av barnetrygden, fjerning av småbarnstillegget og fjerning av søskengraderingen. Arbeiderpartiets kvinnebevegelse mente «barnetrygden er et eksempel på en ordning som er lite målrettet i forhold til de som trenger det mest.»
1994: Arbeiderpartiet forsøkte i budsjettet for dette året å unngå å justere barnetrygden etter prisstigningen. Det gjentok seg for 1995-budsjettet. Da ble også trygden for barn nr. 2 forsøkt senket.
1995: Arbeiderpartiets landsmøte vedtok å utrede behovsprøving av barnetrygden  enda én gang. Regjeringen nedsatte et slikt utvalg i slutten av juni.
I året som gikk har Arbeiderpartiet også kjempet for å bryte de private barnehagenes frie stilling ved å gi kommunene rett til overstyring av inntaket. Den lave tiltroen til at familiene selv kan treffe fornuftige valg preger både angrepene på barnehagene og angrepene på barnetrygden.
Taktikken synes klar: folk skal forsone seg med tanken på mindre barnetrygd eller ingen barnetrygd. Men Høyre har ikke tenkt å gi seg. Dette er et viktig ideologisk spørsmål.
