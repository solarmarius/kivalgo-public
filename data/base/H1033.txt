
10. mai 2000
Ludvigsen tok opp urettferdig fiskerpensjon-
svært skuffende svar fra sosialministeren
I Stortingets spørretime i dag tok Høyres Svein Ludvigsen opp den urettferdige ordningen som fører til at uføretrygdede fiskere ikke mottar fiskerpensjon til tross for at de gjennom mange år har innbetalt ekstra premie til Fiskerpensjonen. Ludvigsen stilte følgende spørsmål:
Fiskere som blir uføre før fylte 60 år eller i perioden mellom 60 og 67 år, får ikke utbetalt fiskerpensjon som de har innbetalt ekstra premie til på grunn av samordningsbestemmelsene med folketrygden. Fiskere som ikke blir uføre får fiskerpensjon og kan opprettholde yrkesaktivitet. Dette gir fiskerpensjonen en skjev sosial profil som rammer en relativt liten gruppe fiskere. Vil statsråden se til at fiskerpensjonen, som er ment å være en nedtrappingspensjon, ikke diskriminerer uføre fremfor arbeidsføre?
Statsrådens svar var svært skuffende. I stedet for å vise velvilje overfor dem som etter et langt liv på havet blir uføre, viste hun til regelverket og var uvillig til å gå nærmere enn i saken. Det er noe riv ruskende galt med regelverket når uføre fiskere blir diskriminert på denne måten. Man skulle tro at pensjons- og trygdeordninger var ment å ta hensyn til dem som trenger dem mest. Jeg er rystet over statsrådens usolidariske holdning i denne saken, sier Svein Ludvigsen.
