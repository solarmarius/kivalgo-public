
Pressemelding, Høyres Stortingsgruppe13. januar 1999
Ansgar Gabrielsen
Skjemaveldet fortsetter å øke, Sponheim skuffer
I følge tall fra Oppgaveregisteret i Brønnøysund har skjemaveldet for norsk næringsliv fortsatt å øke også i 1999. Næringslivet måtte i 1998 forholde seg til 628 skjemaer, dette økte i 1999 til 649.
Næringsminister Sponheim har ved flere anledninger sagt at arbeidet med å redusere skjemaveldet er en prioritert oppgave i Regjeringens næringspolitikk. Det faktiske forhold er at innenfor dette prioriterte området går utviklingen i feil retning. Da er det ikke rart at næringslivsledere stiller spørsmål om Sponheim bløffer. I den forbindelse uttaler næringspolitisk talsmann for Høyre, Ansgar Gabrielsen:
"Høyre har gjentatte ganger tatt opp konkrete forslag til tiltak for å redusere skjemaveldet, dessverre har stortingsflertallet og regjeringspartiene stemt i mot. Senest i desember tok Stortinget stilling til flere konkrete forslag fra Høyre. Sponheims budskap er hele tiden at alt skal bli bedre, bare ikke akkurat nå. Det er på tide at han våkner og begynner å handle. Skal man lykkes på dette området må man gå radikalt til verks. Jeg anbefaler ham å lese Høyres forslag fra forrige måned en gang til."
