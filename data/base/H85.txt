
Stortinget, 9. november 1995
fra HØYRE - utdanningsfraksjonen
høyre prioriterer mer penger til utdanning
Høyres alternative statsbudsjett innebærer en rekke forslag om reduksjon av de offentlige utgifter, men gir samtidig rom for øket satsing innenfor noen få utvalgte områder. Blant de områder Høyre prioriterer er fortsatt satsing på en aktiv og målrettet kunnskapspolitikk. For å sikre økt kapasitet og bedre kvalitet gjennom hele utdannelsessystemet fremmer Høyre følgende forslag til økninger og omprioriteringer i forhold til Regjerings forslag:
Høyre fortsetter arbeidet for å øke undervisningstimetallet i grunnskolen, og foreslår å øke uketimetallet med 1 time på alle årstrinn fra 1. - 9. klasse.
Høyre foreslår bevilget 20 millioner kr til særlige tiltak for elever som faller utenfor Reform 94.
Høyre foreslår 10 millioner kr til øket etterutdannelse for lærere i den videregående skole.
Høyre foreslår 50 millioner kr til nye studieplasser, med særlig vekt på nye hovedfagsplasser.
Høyre vil styrke studiefinansieringen bl.a. ved å øke stipendandelen med 2 pst., til 26 pst. Høyre står fast på å øke stipendandelen til 30 pst. fra studieåret 1997-98.
Høyre foreslår 407 millioner kr for å redusere studielånsrenten, primært gjennom en omlegging av rentefastsettelsen i Lånekassen.
Høyre går inn for økede bevilgninger til private skoler og private høyskoler.
Høyre legger vekt på at Den norske kirke har gode arbeidsmuligheter, og går inn for å øke bevilgningene til kirkelige formål med 13 millioner kr utover Regjeringens forslag.
