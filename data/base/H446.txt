
Pressemelding, Høyres Stortingsgruppe, 16. august 1997
Per-Kristian Foss (H):
Få studentene ut av boligkøen
Høyre utfordrer Regjeringen til å ta ansvar når det gjelder de store boligproblemene som studentene møter nå ved studiestart. Fra 1981 til 1997 har det blitt ca. 100.000 nye studieplasser, men antallet studentboliger har ikke økt tilsvarende. Vi mener at det var en riktig satsning å øke antallet studieplasser, men da må også staten ta ansvar å bygge flere boliger til studentene. Det er urimelig at de kommuner som har store studiesteder får et unødvendig høyt prispress på utleieboliger. For Høyre er det et mål at vi må øke dekningsgraden av studentboligene fra 13 prosent i dag opp mot nivået fra 1981 da dekningsgraden var 19 prosent.
De tre siste årene har Husbanken i gjennomsnitt gitt støtte til 325 nye studenthybler hvert år. Behovet er imidlertid langt høyere. I 1994 hadde Norge ca. 170.000 studenter og rundt 22.000 studenthybler. Hver ny hybel får en subside gjennom Husbanke på 160.000 kroner. Høyre ønsker å finne en kostnadsnorm som reflekterer prisforskjellen på tomteprisene i ulike deler av landet. Det er urimelig at studentboligene som bygges i pressområder som Oslo og Tromsø skal få den samme støtten som f.eks studentboliger som bygges i Volda
Høyre ønsker å gjennomføre følgende tiltak:
* Øke støtten til studentsamskipnadene slik at det bygges flere studentboliger. Høyre la allrede i Revidert Nasjonalbudsjett frem forslag om å øke støtten til å bygge flere utleie boliger og det vil bli fulgt opp med mer omfattende forslag i forbindelse med behandlingen av Statsbudsjettet for 1998.
* Endre reglene slik at det er mulig å gi differensiere støtten til å bygge studentboliger, slik at den avspeiler de reelle kostnadene i de områder man bygger.
* Gi private utbyggere mulighet til å få statlig støtte til å bygge studentboliger for studentsamskipnadene. Disse utbyggerne må forplikte seg til å leie ut boligene til studenter i et avtalt antall år.
