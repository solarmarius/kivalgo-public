
Høyres Stortingsgruppe, den 23. februar 1999
Bjørn Hernæs, medlem av Justiskomiteen for Høyre
Uakseptabel treghet fra politiet
Det er helt uakseptabelt når Aftenposten i dag kan fortelle om dommer som i praksis nesten ikke blir fulgt opp på grunn av byråkrati og treghet fra politiets side. Fra Høyres side har vi prioritert økte ressurser til politi og domstol for å få rask etterforskning og pådømmelse. Det blir uten effekt hvis dommene blir liggende i mange måneder før de blir videresendt for iverksettelse, og vi må derfor kunne forlange bedre oppfølging fra politiet.
Rask og kontant reaksjon fra samfunnets side er noe av det mest effektive vi kan gjøre for å forebygge kriminalitet. Spesielt gjelder dette overfor unge lovbrytere som begår sine første kriminelle handlinger. Flere av de eksemplene Aftenposten i dag presenterer faller nettopp i denne gruppen. Fra domstolen er det dessuten nettopp lagt vekt på behovet for spesiell oppfølging i disse sakene. Da er det viktig at oppfølgingen kommer i gang umiddelbart, både for at reaksjonen skal komme raskt og for at man skal få utnyttet prøvetiden best mulig. Ikke minst hensynet til ofrene tilsier en rask og effektiv oppfølging og reaksjon. Dessuten vet vvi at det ofte blir begått ny kriminalitet mellom dom og fullbyrdelse av straffen.
Høyre har presset gjennom at Oslo Politi skulle få betydelig økte ressurser, og resultatet er at kammeret har fått godt gjennomslag for sine ønsker. Da må vi til gjengjeld også kunne forlange bedre prioritering og fremdrift. Er det her fortsatt ressursmangel, må Oslo Politi ta dette opp med Justisministeren som om nødvendig må komme til Stortinget for å få de nødvendige midler. En videreføring av den praksis som nå er avslørt kan under ingen omstendigheter aksepteres.
