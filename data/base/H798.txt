
Stortinget, 4. oktober 1999
Pressemelding fra Høyres finanspolitiske talsmann Per-Kristian Foss
Skuffende budsjett med arbeiderparti-vri
Budsjettforslaget for år 2000 innebærer at Regjeringen viderefører sin visjonsløse politikk, uten nødvendige tiltak for å styrke Norges velstand og verdiskapning inn i det neste årtusen. Høyre hadde forventet at Regjeringen ville brukt budsjettet for det første året i det neste årtusen til å markere en kursomlegging og markere avstand til tidligere regjeringers politikk. I stedet foreslår Regjeringen et svakt budsjett med Arbeiderparti-vri
Det er skuffende at Regjeringen bryter med den vellykkete linjen som ble etablert i budsjettet for 1999, og nok en gang foreslår skatte- og avgiftsøkninger som vil føre til økt pris- og lønnsvekst. Det er åpenbart at Regjeringens forslag om 3 mrd kroner i økte skatter og avgifter ikke kan godtas av Høyre. Vi mener det er nødvendig å redusere skatte- og avgiftsnivået, ikke minst for å sikre norske arbeidsplasser og bedrifter i en tid med stadig sterkere internasjonal konkurranse. Hensynet til fremtidens verdiskapning og konkurranseevne er også bakgrunnen for at Høyre er skuffet over den manglende satsningen på utdanning og forskning.
Samtidig er det avgjørende at veksten i de offentlige utgiftene holdes nede, slik at offentlig sektor ikke vokser raskere enn resten av økonomien. Også på dette punktet svikter Regjeringens budsjettforslag, med en utgiftsvekst som er langt høyere enn veksten i BNP for annet år på rad.
Vi er også svært overrasket og skuffet over at Regjeringen velger å ramme barnefamiliene så hardt. Innstramninger i skatt og barnetrygd for barnefamilier på 700 millioner, økt el-avgift og økt avgift på kombinerte biler gir til sammen en politikk overfor barnefamiliene som er uakseptabel, og som vi ikke hadde ventet fra en regjering med Kristelig Folkeparti i spissen.
