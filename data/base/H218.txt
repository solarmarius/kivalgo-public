
Andøya, Rakettskytefeltet/Hvalsenteret
16. september 1996
Jan Petersen, Høyres leder
Presseutdrag
Grip mulighetene!
På Høyres Landsmøte i Ålesund snakket vi om å gripe mulighetene for å skape arbeidsplasser og fremgang i hele Norge. Forutsetningene er forskjellige fra sted til sted. Men felles for hele Norge er behovet for at noen griper de mulighetene som finnes og at samfunnet støtter opp om om dem som griper mulighetene.
Andøy er en kommune i sterk omstilling, ikke minst som følge av reduksjoner i Forsvarets virksomhet. På Andøya er behovet skape ny virksomhet stort, men samfunnet har også vist at mulighetene er store.
Jeg vil gjerne illustrere dette med måten Andøya og virksomhetene her presenterer seg på internett. På fredag var jeg med på en liten «surf» på nettet og så hvor profesjonelt både Rakettskytefeltet og Hvalsenteret med tilliggende herligheter presenterer seg.
Ved hjelp av søkeverktøyet KVASIR gikk vi ut fra Høyres Informasjonstjener og fant Lofotposten som nærmeste lokalavis på nettet. Her klikket vi på Vesteråls-kontoret, og fant Andøy kommune som den foreløpig eneste tilgjengelige innenfor dekningsområdet. Så ble vi ønsket velkommen til Andøya og Andenes  the homeland of Moby Dick!
Da var det bare å klikke seg rundt i en verden av lett tilgjengelig informasjon. Går du til Whale Safari får du tilgang på såvel litterære beskrivelser av hvalene, hvalforskning og turistinformasjon. Du kan bestille plass på safari og dypvannsfiske eller bestille brosjyrer som kommer i postkassen etter noen dager.
Et ganske kreativt innslag er markedsføringen av The Whale Route, med forslag til mye av det andre du kan gjøre i Vesterålen og Lofoten hvis du først er kommet for å se hval. For eksempel fant jeg rutetider og priser for den nye, private sommerfergen mellom Andenes og Gryllefjord. Jeg fant kart, og på listen over «high lights» fant jeg Vikingmuseet Lofotr, som jeg besøkte ifjor.
Og går jeg videre til Andøya Rakettskytefelt, finner jeg beskrivelser av anleggets geografiske og klimatiske fordeler, av de tjenester som tilbys og av staben.
Verden er full av muligheter. Det gjelder å gripe dem. Den aktiviteten og utviklingen som vises på Andøya viser at det er mye man kan få til med foretaksomhet og dristighet.
