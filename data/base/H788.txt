
Stortinget, 3. november 1999
Erna Solberg
Høyre tar Jagland på ordet!
Høyre fremmet i dag et privat forslag om at antallet forvaltningsnivå i Norge bør vurderes. Dette er en oppfølging av Ap-leder Jaglands signaler om en nyorientering av Arbeiderpartiets syn på fylkeskommunen. 29. september gav Jagland uttrykk for at tiden nå var inne til enten å gjøre noe med fylkeskommunen eller fylkesmannen eller endre begge deler og dele landet inn på en ny måte.
Disse uttalelsene oppfatter vi i Høyre som et klart signal om at Arbeiderpartiet nå er i endring med hensyn til synet på opprettholdelse av fylkeskommunen slik den er i dag. Høyre ønsker å legge ned fylkeskommunen, og mener derfor at Arbeiderpartiets nyorientering er positiv fordi det gjør at vi kan starte en diskusjon om andre måter å organisere de oppgaver og tjenester som i dag er tillagt fylkeskommunen. Derfor fremmer vi i dag forslag for Stortinget om at det regjeringsoppnevnte "Oppgavefordelingsutvalget" skal få utvidet sitt mandat til å vurdere endringer i forvaltningsnivåene. I dag ser utvalget på oppgavedelingen mellom de ulike forvaltningsnivåene. Hvis Jaglands synspunkt faktisk representerer en endret Arbeiderparti-holdning til fylkeskommunen, så vil oppgavefordelingsutvalgets innstilling være foreldet før den er avgitt. Da bør utvalget heller få bedre tid og utvidet mandat slik at den blir et viktig innspill i debatten om fremtidig arbeidsdeling og organisering av forvaltningsnivåene i Norge og ikke blir lagt i en skuff i Kommunaldepartementet.
