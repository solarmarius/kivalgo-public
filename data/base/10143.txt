
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
Avspenning, nedrustning
og fred!
Velstand, trygghet
og demokrati!

NORGES KOMMUNISTISKE PARTI
Stortingsvalget 1981

TIL VELGERNE

NORGES KOMMUNISTISKE PARTI har som oppgave å tjene arbeidsfolket i vårt land.
NORGES KOMMUNISTISKE PARTI kjemper derfor aktivt for å verge folkets levekår, mot stagnasjons- og tilbakeslagslinjen. Partiet går inn for demokratiske framsteg og avgrensing av storkapitalens makt. Dette vil være steg på veien til et sosialistisk Norge.
NORGES KOMMUNISTISKE PARTI ser kampen for avspenning, nedrustning og fred som den mest brennende oppgav i tida som kommer. Aktiv innsats mot opprusting, for en reell norsk fredspolitikk vil derfor prege NKPs arbeid i kommende 4-årsperiode.
NORGES KOMMUNISTISKE PARTI legger derfor dette programmet fram for velgerne foran Stortingsvalget 1981.


For avspenning, nedrustning og fred

Det er dyp uro i det norske folk over opptrappingen av det internasjonale rustningskappløpet, som har ført menneskeheten fram til valget mellom to muligheter:

En som fører til atomkrigens redsler, med utslettelse av alt liv på vår klode.
Den andre veien, den eneste farbare, går til forhandlinger og avtaler om militær avspenning, nedrustning, fred og samarbeid.

Norge er via NATO trukket sterkt med i opprustningsvanviddet. Landet ligger på førsteplass når det gjelder øking av militærutgiftene blant europeiske NATO-land, Norges regjering og Storting har sagt ja til ny atomopprustning i Vest-Europa i NATO-regi, og vedtatt å opprette lagringsbaser i Norge i strid med landets tradisjonelle basepolitikk. Ved disse og andre tiltak er vårt land blitt en aktiv brikke i USAs nye globalstrategi, der Europa - og Norge - er tildelt rollen som slagmark i en atomkrig. Dette er i strid med vårt folks livsinteresser: godt naboskap, avspenning og fred:

Norges Kommunistiske Parti går inn for aktivt vern om den mest grunnleggende av alle menneskerettigheter: Retten til å leve i fred. Vi krever at det straks tas opp forhandlinger om konkrete tiltak for avspenning, nedrusting og fredelig sameksistens mellom alle land. Vi går inn for at Norge skal gå i bresjen for en slik politikk.

Den internasjonale situasjon er i valgåret spent og farlig. Det å bevare og trygge freden er for vårt land og folk en livsbetingelse.

Kampen for fred er ikke noe ett enkelt parti bør ha eller søke å ta monopol på. Det må tvert om skapes en bred og samlende fredsbevegelse, på tvers av partimessige og andre skillelinjer.

Men landets velgere har krav på at hvert eneste politisk parti gir klar beskjed om sin holdning til problemene i samband med avspenning, nedrusting og fred.

NKPs holdninger er disse:
1.
Norge må nå ta selvstendig initiativ for et atomvåpenfritt Norden. Dette må omfatte de nordiske land: Norge, Sverige, Danmark og Finland. Ingen av disse land har atomvåpen, og må i fellesskap garantere at ingen atomvåpen skal bli plassert eller bli brukt fra deres territorier. Til gjengjeld må de kreve at atommaktene ut fra dette garanterer at Norden ikke utsettes for angrep med 	atomvåpen.
2.
Norge må ikke tillate at baseerklæringen av 1949 uthules. Navigasjons- og spionasjeutstyret rettet inn på atomkrigføring må avvikles. Lagre for USAs marinestyrker og fly må ikke plasseres på norsk jord.
3.
Norge må avvise USA-kravet om økte militærbudsjetter. I stedet må vårt land gå inn for reduksjon av rustningsutgiftene.
4.
Norge må i alle internasjonale fora gå inn for aktive, klare og utvetydige tiltak for å fremme:

*ratifisering av Salt II-avtalen, og videreføring av arbeidet med å begrense de strategiske våpen.
*forhandlinger mellom NATO og Warszawapakten om mellomdistanserakettene på grunnlag av balanse og garantert sikkerhet.
*vedtak i NATO på grunnlag av slike forhandlinger om ikke å iverksette planen om utplasseringen i Europa av nye atomvåpen. Reduksjon av konvensjonelle styrker og rustninger.
*forhandlinger mellom maktblokkene om å opprette atomvåpenfrie soner på vårt kontinent. Internasjonalt forbud mot produksjon, lagring og bruk av kjernefysiske, bakteriologiske og kjemiske våpen til masseutryddelse.

NKP sier nei til fortsatt opprusting og kald krig.

Vi sier ja til balansert nedrusting, tillitsskaping og fredelig sameksistens.

Norge må bli et foregangsland for fredens sak, og ikke være en brikke i USAs militærpolitiske maktspill!

NKP solidariserer seg med folkene i de frigjorte land, og går inn for at Norge skal yte effektiv hjelp til dem.


For velstand, trygghet og demokrati

SKATTEPOLITIKK FOR FOLKET-
MOT STORKAPITALEN.

Norge er et av de land som beskatter de vanlige lønnstakere hardest. Skatte- og avgiftssystemet virker mer og mer urettferdig og udemokratisk. Den indirekte skatt, særlig MOMSEN, er direkte usosial. Momsen øker, subsidiene reduseres. Det er dette som rammer de vanlige forbrukere mest.

Samtidig får storselskapene og toppfolkene i næringslivet innrømmelser for sine profittkrav og dessuten garantier og stønadsordninger samtidig som de unndrar milliardbeløp fra beskatning. Ikke de store arbeidsfrie kapitalinntekter, men vanlige lønnsinntekter er underkastet skattemyndighetenes årvåkenhet og kontroll.

Kommunistene går derfor inn for:

*Den direkte skatt på årsinntekter under 100.000 kr. senkes betydelig.
*Avgiftene på vanlige forbruks- og industrivarer senkes. MOMS på mat og husholdningsstrøm fjernes. Subsidiene beholdes. På luksusgjenstander legges særavgifter.
*Skattene legges sterkere over på produksjonen, og lettes på forbruk og lønn.
*Beskatningen av større tomtesalg, kursgevinst og andre former for spekulasjonsfortjeneste skjerpes.
*Avskrivningsreglene skjerpes, mulighetene til skattefrie fondsavsetninger innskrenkes.
*Arbeidsgiverandelen til folketrygden må legges om slik at produksjonsverdien og ikke utbetalt arbeidslønn legges til grunn. Dette vil være til fordel for de arbeidskraftkrevende, små og mellomstore bedrifter.


Kamp mot dyrtida!

Regjeringen og Stortinget har sluppet prisene helt løs. Inflasjon og dyrtid er det dystre perspektivet arbeidsfolk i dagens Norge står overfor.

Kommunistene går derfor inn for:
*Effektiv prisregulering på alle dagligvarer
*Prislovens fullmakter må brukes for å fastsette maksimalgrenser for avanser og priser.
*Kampen mot monopolenes prisherredømme. Det gjør såkalt fri prisdannelse til en illusjon, fremmer inflasjon og presser prisene i været.


For en sosial boligreising!

Vi har i dag fått det motsatte av sosial boligreising. NKP har som målsetting å få den tilbake!

Husbankrammene er for små, og Husbankrenta kommer opp i 7,5 prosent, mot 2,5 prosent i den første etterkrigstida. Det enkelte Husbanklån dekker ikke på langt nær byggekostnadene slik at store, dyre lån i privatbanker kommer til på toppen. Samtidig florerer tomtespekulasjonen som aldri før.

Innskudd og husleier har nå kommet opp i så store beløp, at bare folk med meget sterk økonomi har sjanse til å klare boutgiftene i nybygg.

Samtidig er boutgiftene i gammel bebyggelse blitt sterkt høynet, noe som ikke minst går ut over eldre og trygdete mennesker med svak økonomi.

Kommunistene går derfor inn for:
*Økning av Husbankens utlånsmengde og lånerammer.
*Streng kontroll med byggematerialindustrien.
*Streng kontroll med byggekostnadene og byggefirmaene.
*Senking av husbankrenta til 3 %.
*Fjerning av moms fra boligreisinga.
*Offentlig takst ved all boligomsetning.
*Offentlig overtakelse av tomtegrunn i pressområdene.


En forsvarlig helse- og sosialpolitikk

*Omleggingen til statlige rammebevilgninger til den kommunale helse- og sosialsektoren må ikke føre til at enkelte kommuner kommer dårligere ut. Der dette skjer, må staten kompensere reduksjonene.
*Sosialkontorene må bli tilført fler ressurser.
*Primærhelsetjenesten og bedriftshelsetjenesten må tildeles større midler. Dette vil kunne lette presset på sykehusene.
*Staten må stille midler til disposisjon for kommuner med dårlig økonomi, slik at de kan oppfylle planen som regjeringen har satt seg.
*Kampen mot narkotikahaiene skjerpes. Av hensyn til de unge stoffbrukerne selv og deres pårørende trengs det rask utbygging av varierende behandlingstilbud. Videre må arbeidet på det forebyggende plan forsterkes. Garantert ettervern i form av arbeid, bolig og fritidsaktivisering.
*Minstepensjonene må økes raskt, for å sikre en fullverdig tilværelse for alle trygdede.
*Funksjonshemmete må få reell mulighet til utdanning, arbeid og et likeverdig og forsvarlig levenivå. For de som ikke kan komme ut i arbeidslivet, må trygdene økes slik at de oppnår økonomisk selvstendighet og trygghet.


Kortere arbeidstid, lengre ferie og lavere pensjonsalder

Vi lever i en tidsalder med revolusjonerende teknologisk utvikling. Stadig flere varer og tjenester kan produseres i løpet av stadig kortere tid. Dette må komme det arbeidende folk til gode både i form av høyere disponibel realinntekt, lavere priser på industrivarer, rimeligere boliger og kortere arbeidstid.

Kortere arbeidstid for hver enkelt av oss er ikke bare mulig, men også nødvendig. Vi lever i en tid med økt stress, ensformighet og vantrivsel på mange arbeidsplasser. Behovet for fritid øker for å verne helsa, øke trivselen og bedre kunne nyte de materielle og åndelige kulturgoder. Kortere arbeidstid er blitt nødvendig for å sikre arbeid til alle, særlig ungdommen og kvinnene.

Kommunistene går derfor inn for:

*Arbeidstida forkortes i første omgang til 35 timer uten senking i lønn og baseres på 5-dagers uke.
*Ferien forlenges til fem uker.
*Pensjonsalderen senkes til 62 år for dem som vil.


En oljepolitikk som tjener land og folk - ikke de internasjonale selskaper

Olje- og gassforekomstene på vår kontinentalsokkel er en ny og rik råstoff- og energikilde i landet.

For at denne ressurs også skal tjene kommende slekter, må utvinningen skje etter en langsiktig plan som sikrer moderat utvinningstempo.

Samtidig må det skapes et effektivt vern mot forurensning av havet. Sikkerhets- og vernetiltakene må utbygges for å hindre arbeidsulykker og miljøkatastrofer.

Oljen og gassen må ilandføres, foredles og distribueres i Norge, All oljeleting og foredling må skje i statlig regi under demokratisk styring og kontroll av folkevalgte organer og fagbevegelsen. Utenlandske oljeselskaper må ut av virksomheten på den norske kontinentalsokkelen.

Kommunistene går inn for at oljeinntektene nyttes til å:
*Bedre sikringstiltakene på plattformene.
*Reise arbeidsplasser i industrifattige områder.
*Bygge boliger, bygge ut helsestellet og skoleverket, bedre vegnettet.
*Senke skatter og avgifter for vanlige folk.


All ungdom sikres videregående utdanning - rekrutteringen til universiteter og høyskoler demokratiseres

Retten til utdanning er en grunnleggende menneskerett. All ungdom er sikret 9-årig grunnskole. Men hvert år nektes tusener av ungdom enhver form for videregående utdanning, selv om loven gir rett til den.

Skoleverket er preget av at teori og praksis er skilt fra hverandre. Dermed er skolen løsrevet fra den teknologiske utvikling og de krav til sosiale, økonomiskeog politiske omforminger av samfunnet som utviklingen krever. Den teoretiske undervisning er stort settredusert til en passiv innlæring av stoffet i lærebøkeneog tilegnelse av det borgerlige samfunnets "verdier", dets kultur, historie og ideologi. Yrkesutdanningen er underordnet kapitalens profittbehov. Det skal utdannes roboter som er opplært til å utføre enkelte spesialiserte arbeidsoperasjoner.

Kommunistene går inn for:
*Det videregående skoleverket utbygges slik at all ungdom sikres videregående utdanning.
*Det bygges flere og bedre utdanningsplasser i den yrkesfaglige studieretning. Samtidig må den teoretiske undervisningen styrkes i disse skoleslag.
*Den teoretiske undervisning i alle studieretninger må i størst mulig utstrekning knyttes til typiske forhold i samfunns- og arbeidsliv. Samtidig må skolen legge større vekt på praktiske ferdigheter. Likeverd mellom teoretiske og praktisk undervisning.
*Skolen går bevisst inn for å motivere jentene for variert utdanning og yrkesaktivitet.
*All videregående utdanning må gi reell adgang til universiteter og høgskoler.


Trygging av samenes rettigheter

*Det må gis full støtte til samene for å sikre deres språk og kulturarv. Foruten reindriften må det også trygges andre arbeidsplasser i de samiske bosettingsområder. Det må gis full garanti for at samefolkets næringsliv og kulturarv respekteres.
*Kravet om økt selvstyrerett må innfris, herunder kravet om et eget samisk folkevalgt organ.


Større armslag for kommunene

Mange av landets kommuner og fylkeskommuner har i dag en ytterst vanskelig økonomi, og har vært tvunget til alvorlige nedskjæringer på sine budsjetter.

Kommunistene går derfor inn for:
*Staten må frigjøre tilstrekkelige midler til kommunene, slik at de blir i stand til å fylle sin oppgaver i lokalsamfunnet på en forsvarlig måte.
*Det må ikke tillates drastiske nivåsenkinger i skolestellet, på sosial- og kultursektorene, av kommunenes servicetiltak for befolkningen etc.
*Kommunenes anleggs- og byggevirksomhet må holdes oppe, og boligreisingen prioriteres.

Alt dette er avhengig av tilstrekkelig kommunal kapital.


Utviklingen i industri, kredittvesen, skipsfart og teknologi må styres ut fra samfunnets behov

De store verdier i industri, skipsfart og andre næringer er skapt av det arbeidende norske folk. Men mesteparten av fabrikkene, teknologien, skipene ogpengene eies eller kontrolleres og forvaltes av noen få storaksjonærer i de store selskapene og forretningsbankene. De bestemmer hvem som skal ansettes eller sparkes, hva som skal produseres, hvor mye og i hvilke områder det skal investeres. De bestemmer om bedrifter skal legges ned, hvem som skal få lån og hvor mye. De beriker seg på folkets arbeid og kunnskap. De gjør norsk økonomi helt avhengig av det kapitalistiske verdensmarked som preges av kriser og inflasjon.

Disse udemokratiske eier- og styringsforhold, denne avhengighet og dette anarki, må opphøre å prege landets økonomi og arbeidsliv.

Kommunistene går derfor inn for:
*Bedriftenes investeringer, teknologi, bankkreditter, fondsopplegg og prisfastsettelser samt bedriftenes bransjevise og geografiske fordeling, må styres av fagbevegelsen og administrative og folkevalgte organer i stat og fylke.
*Reell demokratisering av bedriftslivet. Sammen med offentlig oppnevnte personer må de ansatte få flertall i styrene. Styret har løpende informasjonsplikt overfor de ansatte. De ansattes representanter får opplæring i bedrifts- og samfunnsøkonomi i fagbevegelsens regi.
*Norge orienterer sin eksport og import i allsidig retning, blant annet til de krisefrie og stabile markeder i de sosialistiske land og de uavhengige land i den tredje verden.
*Bedrifter som dominerer markedet innafor verkstedindustrien, elektronikk, treforedling og andre bransjer, nasjonaliseres. Det samme gjøres med forretningsbankene og forsikringsselskapene.


Norges
Kommunistiske
Parti


går inn for livsinteressene til vanlige mennesker i vårt land.
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
