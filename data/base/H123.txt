
Pressemelding 23. august 1995:
Høyre på Internet
Fra i dag av er Høyre på Internet. Interesserte vil med dette kunne finne de siste pressemeldinger, taler og bokutgivelser fra Høyre i «Cyberspace». De aktuelle programmer og prinsipper er naturligvis tilgjengelig, og videre er der informasjon om partiorganisasjonen, Høyres ledelse og Stortingsrepresentanter.
Høyre har brukt en god del økonomiske ressurser på dette fordi vi ser på den nye datakommunikasjonen som viktig for et politisk parti. Det er to hovedgrunner til det:
1. Høyre ønsker en kommunikasjon med velgere og tillitsvalgte som tar i bruk dagens tekniske muligheter. Vi har de siste valgene i stigende grad tatt i bruk datafax. Vi har i seks år brukt elektronisk post internt mellom alle fylkeskontorene. Dette nye skrittet sikrer
at (stadig flere) velgere og tillitsvalgte kan tilegne seg Høyres programmer og politikk langt enklere enn i dag
at vi kan få en dialog - gjennom konferanseteknikker på Internet - med nye velgergrupper
2. Det vil gi Høyre en praktisk erfaring med et medium som vi har behov for å tilegne oss kunnskap om. Internet, eller arvtagere til Internet, vil bli stadig viktigere - som informasjons- og kommunikasjonsform, ikke minst i et langstrakt land som Norge. Om en generasjon vil dette kanskje være et like viktig element i dagliglivet som bilen, telefonen og fjernsynet.
Høyre tar sikte på gradvis å utvikle mer toveis kommunikasjon med velgere og medlemmer gjennom konferanser om aktuelle politiske temaer etc. Pr. idag ligger det responsmulighet både for generelle kommentarer, for bestilling av materiell og for innmelding i partiet.
