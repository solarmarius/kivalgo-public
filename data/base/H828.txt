
Pressemelding, 9. september 1999
Jan Petersen, leder i Høyre
Jagland feilinformerer om karakterer
Det er tydelig at Arbeiderpartiet og Jagland føler seg på defensiven i skoledebatten. Et klart tegn på dette er Jaglands kronikk i VG idag, hvor Jagland forsøker å dekke over sannheten når det gjelder partiets holdning til karakterer. Jagland kan ikke snakke seg bort fra at Ap i Stortinget i vår uttalte at individuell vurdering ved hjelp av karakterer på ungdomsskolen på sikt bør utgå.
Aps begrunnelse for at karakterene i ungdomsskolen bør fjernes er at bruk av karakterer er uheldig fordi de fører til ensidig fokusering på deler av mønsterplanen og at bruk av karakterer som vurderingsform er med på å øke presset på den enkelte elev. Arbeiderpartiet fremmet også forslag om å intensivere forsøkene med karakterfrihet på grunnskolens ungdomstrinn.
Til tross for Jaglands forsøk på bortforklaringer, er det altså et faktum at det er uttalt mål for Ap å fjerne karakterne i ungdomsskolen. Foreldre og elever bør merke seg at Ap nok en gang går til angrep på karakterene. De skal også vite at Høyres holdning er krystallklar: Fortsatt karakterer i ungdomsskolen.
