
Oslo den 5.12.95
PRESSEMELDING FRA OSLO HØYRE
Jon Lyng har i dag meddelt valgkomiteen i Oslo Høyre at han ikke stiller til gjenvalg. I sitt brev til valgkomiteen begrunner han han det på følgende måte :
«Jeg er etter grundig overveielse kommet til at jeg ikke vil søke gjenvalg som Oslo Høyres leder for ytterligere 2 år.
Det er rent private årsaker til dette. Jeg har nesten sammenhengende i en periode på ca. 12 år utøvet viktige og arbeidskrevende verv for partiet som «fritidspolitiker», i tillegg til mitt arbeide som advokat. En slik arbeidsmessig kombinasjon over lengre tid er krevende - men i seg selv håndterbar.
Jeg har imidlertid ansvaret for en familie med to små barn på 7 og 9 år.
Det sier seg selv at en kombinasjon av krevende politisk verv, og et yrke som selvstendig næringsdrivende over lengre tid, nødvendigvis må innebære at hensynet til familien i stor grad blir skadelidende.
Og nettopp hensynet til familien, og familiens ønsker, har vært særdeles tungtveiende for min vurdering knyttet til spørsmålet om gjenvalg for en tredje periode. På bakgrunn av dette, er jeg kommet til at jeg ikke kan forsvare å utsette familien for de belastninger som et gjenvalg ville innebære.
Jeg føler rent personlig en sterk forpliktelse overfor partiet, i en tid som fordrer en helhetlig tenkning, og de lange linjers politikk. Jeg håper derfor at jeg på andre måter enn gjennom ledervervet kan yte bidrag til partiets virksomhet i tiden fremover.
Jeg benytter anledningen til å takke for den tillit som har vært vist meg, og for spennende og utfordrende oppgaver gjennom en årrekke».
