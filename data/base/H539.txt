
Stortinget, 28. november 1997
Pressemelding fra stortingsrepresentant Inge Lønning, Høyres fraksjonsleder i kirke-, utdannings- og forskningskomiteen
Skuffende nei til valgfrihet mellom nasjonal og samisk læreplan
Det er særdeles skuffende at flertallet i utdannelseskomiteen - alle uten Høyre og Frp - avviser Høyres forslag om valgfrihet mellom nasjonal og samisk læreplan. Dette forslaget ville betydd mye for å fjerne den konflikten som er oppstått i Tana og andre samiske områder, som følge av at Arbeiderpartiregjeringen i juli vedtok at alle elever i det samiske forvaltningsområdet skal bruke det samiske læreplanverket. De ikke-samiske foreldre i det berørte området har reagert meget sterkt på at deres barn skal påtvinges en grunnskoleopplæring med særlig vektlegging av samisk tradisjon og kultur.
Det er derfor både skuffende og overraskende at flertallet nå velger en løsning som bare vil bidra til å skjerpe konflikten og derved kunne være med på å skape varige motsetninger mellom den samiske og norske befolkning i de berørte områder. Når flertallet antyder endringer i den samiske læreplanen for å imøtekomme kritikken fra foreldrene, åpner de også for at samisk læreplan som en verdifullt instrument i arbeidet for å styrke samisk språk og kultur blir svekket. Flertallets standpunkt er ikke bare et overgrep mot de foreldre og elever, som føler sin identitet truet ved å bli påtvunget samisk læreplan - flertallet gjør også arbeidet for å styrke samisk språk og kultur en bjørnetjeneste.
