
26. oktober 2000
Høyres Stortingsgruppe
Erna Solberg:
Gi Aetat konkurranse !
Høyre la i Stortinget i dag fram et forslag om at andre enn Aetat skal kunne drive opplæring og arbeidsformidling av funksjonshemmede, yrkeshemmede, sosialklienter og andre personer som krever ekstra tilrettelegging og oppfølging. Tilgangen på arbeidskraft er i dag det største kapasitetshinderet i norsk økonomi. Samtidig viser tallene at det finnes en stor arbeidskraftsreserve i grupper som er under attføring, som har funksjonshemninger, som er sosialklienter og lignende. Felles for mange av disse er at det krever litt mer å få dem formidlet til arbeid enn for andre arbeidstakere. Litt mer kan bety klarere direkte markedsføring overfor arbeidsgivere fra arbeidsformidlers side eller målrettet kompetansehevning.
Det er et klart formål å få flest mulig inn i ordinært arbeid og bli selvforsørgende.
Erfaringer tyder på at resultatene kan bli bedre hvis A-etatens faktiske monopol på arbeidet med disse gruppene utfordres gjennom konkurranse. Høyre foreslår ikke at arbeidssøkende skal betale for å bli formidlet slik Dagens Næringsliv i dag skriver. De virkemidlene som A-etat i dag rår over og eventuelle individuelle rettigheter, for eksempel atføringstiltak og lønnstilskudd, kan følge med klientene til samarbeidspartneren. På lik linje med det som skjer i en rekke andre land bør det offentlige etablere formidlingskontrakter med andre organisasjoner og private selskap enn Aetat.
Vi vil peke på at det finnes en rekke mulige samarbeidspartnere som vikarbyråene, kommunene, selvhjelpsgrupper, interesseorganisasjoner og fagforeninger som kan hjelpe flere ut i arbeid, sier Erna Solberg.
