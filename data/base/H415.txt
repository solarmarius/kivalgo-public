
Stortinget, 13. mars 1997
Pressemelding fra Annelise Høegh, sosialpolitisk talskvinne, Høyre
Hvor blir det av ms-registeret Hernes?
Det er nå to år siden Sosialkomiteen ba helsedepartementet vurdere opprettelse av et Nasjonalt register over MS-rammede, som et ledd i forskning og utvikling av behandlingstilbud. Dette er ikke et register det er grunn til å være skeptisk til. Det er ønsket såvel av pasienter som av forskere. «Hva har helseministeren gjort for å følge opp Stortingets ønske?», spurte Annelise Høegh i dag på MS-konferansen 1997.
Når Stortinget formulerte seg slik, var det for å gi regjeringen anledning til å ta initiativet. Dette ba vi om våren 1995. Det er to år siden. Hva er skjedd? Jeg er redd svaret er: svært lite. La oss gi regjeringen en siste sjanse: Kom med forslaget om opprettelse av MS-register i Revidert Nasjonalbudsjett. Ellers må Stortinget gripe inn igjen.
Det er vanskelig å forstå hvorfor helseministeren er så skeptisk og tilbakeholdende med å ta initiativet til å gi norske kronikere - enten det gjelder MS eller benskjørhet - tilgang på nye, revolusjonerende legemidler. Det er nemlig slik at en isolert sett dyr legemiddelpolitikk, kan gi en billigere helsepolitikk. Men da må man altså se statens utgifter i sammenheng - det burde jo ikke være for mye forlangt.
Enkelte har reagert på at Stortinget blander seg inn i slike enkeltavgjørelser. Det har jeg ærlig talt stor forståelse for. Det ville vært unødvendig, hvis vi hadde hatt en regjering som gjorde jobben sin.
