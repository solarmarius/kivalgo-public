
Stortinget, 18. juni 1997
Stortingets behandling av norsk veiplan 1998-2001
Pressemelding fra Høyre, Kristelig Folkeparti og Senterpartiet
Full seier for Høyre, KrF og SP!
Stortingets behandling av Norsk Veiplan 1998 - 2007 endte med fullt gjennomslag for den satsingspakke som var foreslått i fellesskap av Høyre, Kristelig Folkeparti og Senterpartiet. Dette innebærer en påplussing i forhold til Arbeiderpartiregjeringens forslag på 5,3 milliarder kroner frem til 2001 og ca. 13 milliarder kroner frem til 2007.
Satsingspakken i neste fireårs periode er fordelt med 1,3 milliarder ekstra på stamveier, 3,0 milliarder ekstra på øvrige Riksveier, 500 millioner ekstra på fylkesveier og 500 millioner ekstra til rassikringstiltak. Satsingspakken innebærer et vesentlig løft for veistandarden i alle deler av landet og vil bidra til å redusere kostnadene for næringslivet, generelle køulemper samt bidra til mindre forurensende utslipp.
Arbeiderpartiet unnlot i Stortinget å utfordre flertallsinnstillingen fra samferdselskomiteen. Vurderingen var åpenbart at regjeringens opprinnelige forslag ikke ville samle flertall i Stortinget. På denne bakgrunn er det oppsiktsvekkende at statsråd Rønbeck idag uttaler seg på en måte som sår tvil om Arbeiderpartiregjeringens vilje til å følge Stortingets vedtak. Undertegnede representanter håper derfor velgerne merker seg hvilke partier som kan sikre en fremtidsrettet veipolitikk.
