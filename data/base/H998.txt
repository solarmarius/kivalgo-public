
6. desember 2000
Høyres Stortingsgruppe
stortingsrepresentant Ansgar Gabrielsen (H):
Høyre fikk gjennomslag for krav om redegjørelse om fiskefusk
Høyre fikk i dag fullt gjennomslag for kravet om at fiskeriministeren så snart som mulig må holde en redegjørelse for Stortinget om avsløringene av utkasting, ulovlig fangst og omsetning av fisk.
I debatten om Fiskeridepartementets budsjett understreket Høyres næringspolitiske talsmann, Ansgar Gabrielsen, behovet for en grundig redegjørelse om de ulovlighetene som er avdekket. Høyre mener Stortinget må bli orientert om situasjonen og få anledning til å diskutere hvilke mottiltak som skal settes i verk. Fiskeriministeren etterkom kravet og lovte at han så snart som mulig vil komme tilbake med en redegjørelse for Stortinget.
Høyre imøteser redegjørelsen. Skal tilliten til ressursforvaltningen og fiskerinæringen gjenreises, er det nødvendig med økt kontroll og klare reaksjoner på ulovligheter. Samtidig er det behov for tiltak som reduserer overkapasiteten i flåten og dermed fristelsen til å fuske med kvoter og fangsttall. Jeg forventer at fiskeriministeren i redegjørelsen lanserer tiltak som tar tak i de akutte problemene knyttet til utkasting, kvotejuks og ulovlig omsetning og foreslår en politikk som kan løse strukturproblemene i fiskeflåten., sier Høyres Ansgar Gabrielsen.
