
Oslo, den 6. september 1999
Stortingsrepresentant Per-Kristian Foss (H):
Arbeiderpartiet hindret tiltak for flere offshoreoppdrag
I valgkampen har Arbeiderpartiets ledelse reist kysten rundt med løfte om tiltak mot verftskrisen. Dette er politisk hykleri, mener Høyres Per-Kristian Foss. Hvor var Arbeiderpartiet da det virkelig var mulig å få flertall i Stortinget for tiltak som ville stimulert oljeselskapene til å sette i gang nye feltutbygginger? Da Høyre i vår fremmet konkrete forslag som tok sikte på å bedre rammevilkårene for oljeindustrien valgte Arberiderpartiet å stemme mot. Det gjaldt en umiddelbar reduksjon i CO2-avgiften med 30 prosent og beskjed til Regjeringen om ikke å ta statlige andeler i neste konsesjonsrunde. Forslagene ville forbedret norsk sokkels konkurranseevne og utløst nye oppdrag til kriserammede norske offshoreverft, sier Foss som viser til at mange feltutbyggingsplaner ligger klar i oljeselskapene i påvente av konkurransedyktige rammebetingelser.
Oppdragskrisen i offshorenæringen har vært varslet lenge. Det er derfor påfallende at både regjeringspartiene og Arbeiderpartiet midt i en valgkamp plutselig lover tiltak de tidligere har stemt mot. Høyre mener holdningsendringen i regjeringspartiene og Arbeiderpartiet er gledelig, men er for lite for sent.
Foss utfordrer Regjeringen til å være mer konkret om de varslede forbedringene av rammebetingelsene: Det er behov for umiddelbare tiltak. Offshoreverftene kan ikke vente til nyttår på bedre rammebetingelser. På bakgrunn av hva Arbeiderpartiet har uttalt i valgkampen og forslag Høyre tidligere har fremme i Stortinget, har Regjeringen ryggdekning til å gjennomføre umiddelbare lettelser.
Høyre peker på følgende tiltak som kan gi nye oppdrag til leverandørindustrien:
1. Reduksjon av CO2-avgiften med 30 pst.
2. Avvikling av produksjonsavgiften for å få frem nye investeringer
3. Slippe til nye selskaper, særlig på marginale felt.
4. Ingen SDØE-andeler i nye konsesjonsrunder (i første omgang i 16. runde).
5. Salg av SDØE-andeler for å gjøre sokkelen mer attraktiv for utenlandske selskaper.
6. I større grad slippe til utenlandske selskaper, og gi større operatørandeler.
7. Gi utslippstillatelse til de planlagte gasskraftverkene på Kårstø, Kollsnes og Skogn.
Høyre håper enten Arbeiderpartiet eller regjeringspartiene snart innser alvoret, og at det haster med tiltak. Høyre er når som helst rede til samtaler om bedringer i rammevilkårene.
