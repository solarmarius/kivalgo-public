
Oslo, den 30. november 1999
Erna Solberg
Går det mot slutten for fylkeskommunen?
Det er gledelig at Høyres forslag, som ligger til behandling i Stortinget, om å vurdere antallet forvaltningsnivå nå ser ut til å få støtte fra flertallet på Stortinget. I dagens utgave av Aftenposten er sogar statssekretær i kommunal- og regionaldepartementet, Olav Ullern fra Senterpartiet, positiv til Høyres forslag, om det skyldes reell vilje til å vurdere antallet forvaltningsnivå eller at man ikke ønsker å stille seg utenfor flertallet vil fremtiden vise. Det har lenge vært klart at dagens fylkeskommune har vært moden for nedleggelse. Høyre har tatt konsekvensene av dette, men stortingsflertallet har hittil motsatt seg å få utredet endringer i antallet forvaltningsnivåer. Høyre fremmet i mars 1998 forslag om at Oppgavefordelingsutvalget skulle vurdere antallet forvaltningsnivå. Den gang var det kun Frp som støttet Høyres forslag. På bakgrunn av Jaglands uttalelser i høst fremmet Høyre forslaget på nytt og nå synes det å få flertall.
Det er svært positivt at flertallet nå har snudd, men hadde Høyre fått flertall for sitt forslag i mars 1998 kunne vi nå hatt på bordet et konkret forslag til omorganisering av lokalforvaltningen. Men for all del, det er bedre sent enn aldri, sier Erna Solberg.
