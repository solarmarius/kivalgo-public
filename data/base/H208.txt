
Stortinget, 14. mai 1996
Pressemelding fra Jan Petersen, Høyres leder
Høyre støtter nei til Kroatia i Europarådet
Europarådets ministerråd tok til fornuften da de idag bestemte seg for å utsette Kroatias søknad om medlemskap i Europarådet på ubestemt tid. Ministerrådet fulgte dermed ikke anbefalingen fra et flertall av Europarådets parlamentarikere, som ønsket Kroatia velkommen i Europarådet.
Ministerrådets begrunnelse for å si nei til Kroatia er at Kroatia idag ikke tilfredsstiller krav til demokratisk styre, rettsstat og ytringsfrihet. Et mindretall av parlamentarikerne påpekte dette i april. Høyres representant Hallgrim Berg tilhørte dette mindretallet. Berg var den eneste av de norske representantene i Europarådets parlamentarikerforsamling som stemte imot Kroatias søknad om medlemskap. Høyre står for en konsekvent linje i Europarådet når det gjelder opptak av nye medlemmer. Nye medlemmer må tilfredsstille krav til demokrati og rettsstat. Jeg minner om at Høyre stilte de samme krav til russisk medlemskap i Europarådet, og var alene om det på norsk side.
