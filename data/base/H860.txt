
Oslo, den 13. juni 1999
Per-Kristian Foss
Revidert Nasjonalbudsjett i Stortinget: svakere bidrag til rentenedgang
Gjennom behandlingen i Stortinget er budsjettets balanse svekket med ytterligere nær 500 millioner på toppen av regjeringens egne nesten 2 milliarder. Dette er et resultat av at regjeringspartiene ikke ville inngå avtaler med hverken Arbeiderpartiet eller Høyre/Fremskrittspartiet. - Dette er prisen å betale for regjeringens demonstrative behov for såkalt blokkuavhengighet, sier Per-Kristian Foss i en kommentar. - Høyre la frem en serie forslag til utgiftsreduksjoner og var beredt til å gå i forhandlinger om en bindende avtale som i alle fall ville sikret at ikke budsjettbalansen ble ytterligere svekket. Men regjeringspartiene ville ikke. Konsekvensen av et budsjett som er for ekspansivt kan lett bli at rentenedgangen lar ytterligere vente på seg, sier Foss .
Høyre kritiserte også regjeringens reviderte budsjett for å være for svakt når det gjelder tiltak som å stimulere verfts- og offshoreindustrien. Endel flertallsforslag fra Ap, Høyre og Frp retter opp noe, men inntrykket er at tiltakene er for svake i forhold behovet for å bremse det sterke fallet i oljeinvesteringene. - Problemet var at venstresiden i Ap motsatte seg et kompromiss som kunne samle flertall for å starte nedtrappingen av CO2-avgiften i Nordsjøen allerede i år. Derfor blir både Frp's og Høyres forslag om kutt i CO2-avgiften nedstemt i Stortinget når budsjettet behandles på fredag.
Gjennom behandlingen i Stortinget er det oppnådd flertall for å omgjøre bevilgningen til innsatsstyrt finansiering til fylkenes sykehus til en såkalt overslagsbevilgning fra neste år. Det innebærer at bevilgningen styres av aktiviteten. Dermed kan vi ikke lenger oppleve det som har skjedd i år, - nemlig at fylkene ikke får oppgjør av Staten for den økte aktivitet som følger av den nye finansieringsordningen. Fortsatt er fylkene og helsedepartementet uenige om det økonomiske oppgjør for 1998 og første halvår -99. Her åpner Stortinget for at det om nødvendig fremmes etterbevilgning til høsten.
Det famøse kuttet i forsvarsbudsjettet som var foreslått av regjeringen får ikke flertall i Stortinget. Bare Ap og SV stemmer for dette etter den enighet som er oppnådd mellom Høyre, Frp og regjeringspartiene.
I Høyres alternative budsjett la vi også vesentlig vekt på å styrke veiinvesteringene og utdanningssektoren. På vei-siden var det lite støtte å hente. Fremskrittspartiet la ikke frem noe og i Ap fikk Høyre bare støtte til å bevilge 15 mill mer til rassikring av veier og en ekstraordinær trafikksikkerhetskampanje. Høyre fikk flertall for å øke bevilgningene til universiteter og høyskoler med 45 mill kroner øremerket til omstilling, vitenskaplig utstyr og desentralisert undervisning. Høyre og Ap gikk også sammen om å styrke de statlige bevilgningene til bygging av studentboliger.
Også driftsbevilgningene til politiet, statsstøtten til kommunale og private barnehager og støtten til bygging av fiskerihavner blir økt gjennom behandlingen av revidert budsjett i Stortinget, sier Per-Kristian Foss.
