
Pressemelding 21. April 1997
Fra Høyres finanspolitiske talsmann Per-Kristian Foss
Ord eller handling i sentrum ?
Klarhet i alternativene
Den senere tid har partiene i det såkalte sentrumsalternativet gitt inntrykk av en ny og mer positiv linje ovenfor aktive eiere og familieeide bedrifter. Høyre har gjentatte ganger fremmet forslag på områder som midlertidige ansettelser, sykelønnsordning, og rettferdig konkurranse som ville gitt en bedring i rammebetingelsene for små og mellomstore bedrifter, men sjelden fått sentrumspartienes støtte. Vi vil nå forsøke å bringe klarhet i om Sp, KrF og Venstre virkelig har en reell vilje til å gjøre noe med dagens urettferdige systemer.
Konkrete forslag for aktive eiere og familieeide bedrifter
Delingsmodellen
Vi foreslår et sett av endringer i delingsmodellen som vil fjerne urimelighetene og diskrimineringen av aktive eiere.
Personinntektstaket må ikke ligge høyere enn et rimelig lønnsnivå for ledere i små og mellomstore bedrifter. Vi foreslår derfor at det reduseres til 490 000 (12G) for bedrifter med lønnskostnader opp til 5 millioner kroner.
Mange tvister skyldes kravet til aktivitet for å falle inn under delingsmodellen. Å heve dette fra 300 til 600 timer fjerner en lang rekke tvilstilfeller og betyr en vesentlig forenkling.
Ved fastsettelsen av lønnsfradraget inngår ikke aktive eieres lønn. Dette må endres. Likeså må dagens regler endres slik at kun ektefeller, samboere og barn under 18 år «identifiseres». Kapitalavkastningsgrunnlaget må utvides ved at «goodwill» inngår, dette er særlig viktig i «kunnskapsintensive» bransjer.
Arveavgiften
Arveavgiften er i dag tyngende ved skifte i familieeide virksomheter. Vi fremmer forslag om å redusere satsen for verdsettelse av ikke-børsnoterte aksjer og andeler i ansvarlige selskaper.
