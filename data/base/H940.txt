
Stortinget, 27. april 1999
Pressemelding fra Stortingsrepresentant Svein Ludvigsen (H)
Interpellasjon om prostitusjonen i nord
På Høyres Landsmøte i helga ble prostitusjonen i Finnmark et viktig tema. Menn som kjøper sex av russiske kvinner har nå fått en form og et omfang som sjenerer bygdefolk og oppfattes som et alvorlig problem på stadig flere steder. Bygdefolk i bl.a. Tana og Alta ber om hjelp til å løse et så stort og alvorlig problem at de alene ikke makter å finne løsninger.
Jeg anser prostitusjonen og den medfølgende kriminaliteten som så alvorlig at dette må anses for et nasjonalt problem. I tillegg er horetrafikken et moralsk anliggende når hele bygder føler at dette foregår så åpenlyst at barn blir tilskuere, sier stortingsrepresentant Svein Ludvigsen (H).
Jeg har i dag levert en interpellasjon hvor jeg etterlyser en strategi fra Justisministeren for bekjempelse av dette alvorlige samfunnsproblemet. Skal man få bukt med denne uverdige handelen må regjeringen ta initiativ til at både statlige, kommunale, helse- og politimyndigheter samarbeider om få slutt på trafikken.
Vi må endre holdninger i hodet på mannfolk som nedverdiger seg selv og de russiske kvinnene på denne måten, sier Svein Ludvigsen.
