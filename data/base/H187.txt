
Stortinget, 9. desember 1996
Pressemelding fra Jan Petersen, Høyres leder
Om kirkeasylkommisjon
Jeg er på barnas vegne glad for justisministerens forslag om et siste forsøk på å løse de såkalte kirkeasylsaker. Høyre aksepterer at det er nødvendig med en spesialordning med en kommisjon, men understreker at dette bare må gjelde saker hvor barn er involvert.
Kirkeasyl bør ikke utvikle seg til en ekstra ankeinstans, og derfor må den foreslåtte løsningen være en engangsoperasjon som ikke kan gjentas. Høyre forutsetter videre at de beslutninger departementet vil fatte må være i overensstemmelse med norsk lovgivning.
Høyre vil også understreke at Kirken har et stort ansvar for å følge sin del av de forpliktelser som påhviler de enkelte parter som er involvert i kirkeasylproblematikken.
