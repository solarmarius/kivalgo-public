
Håndverkeren, 4. august 1995 kl. 18.00
Jan Petersen, Høyres leder
Debattmøte mellom Høyres og Arbeiderpartiets byrådslederkandidater og partiledere
Sperret til kl. 18.00
Forbehold om endringer når innlegget holdes
Dette valget gjelder hvem som skal ha tillit til å lede Oslo byråd, og hvem som skal sitte i bystyret. Det skal ikke velges Storting eller regjering  selv om plakater rundt om i byen kan gi inntrykk av dette.
Det er ganske forvirrende. Folk i denne byen blir bedt om å tenke på statsministeren når de skal velge byrådsleder. Man blir attpåtil bedt om tenke spesielt på at Rune Gerhardsen er «helt enig» med statsministeren  særlig om «det viktigste,» hva nå det er. Høyre fører samme politikk på Løvebakken som i Oslo Rådhus. Vi trenger ikke slå opp plakater for å fortelle dette.
Hva er budskapet fra Arbeiderpartiet? «Stø kurs.» Hva betyr «stø kurs» når ventelistene til sykehusbehandling har vokst til en kvart million? Hva betyr «stø kurs» når folk i stigende grad føler utrygghet for kriminalitet og når 75.000 ubehandlede straffesaker har hopet seg opp på Oslo Politikammer? Hva betyr «stø kurs» når arbeidsledigheten viser liten bevegelse og langtidsledigheten øker mens den økonomiske veksten er på topp? Hva betyr stø kurs når skatte- og avgiftspresset mot boligeierne øker? Vi trenger ikke en ledelse  hverken i landet eller i byen  som sier «stø kurs,» surrer roret og setter seg til å nyte utsikten.
Vi burde hatt en politikk for økt trygghet, for større innsats mot de største problemene. Da trengs det ikke stø kurs, men forandring.
Få steder er vel forandringsbehovet større enn i helsepolitikken. Ved siste opptelling var det 6.200 ubehandlede pasienter med brutte ventetidsgarantier, tallet har økt med 40 prosent på tre år. Dette går gale veien  vi trenger reformer. Høyre vil gi pasientene fri adgang til å velge lege og sykehus. Vi vil la pengene følge pasienten, slik at sykehus ikke straffes for å hjelpe en ny pasient. Arbeiderpartiet sier nei  det er visst bra nok.
Slike tanker motarbeides aktivt av Rune Gerhardsens byråd, enten helsebyråden representerer Arbeiderpartiet eller SV. Der er det liten forskjell.
Og hva er Arbeiderpartiets svar? Ikke annet enn utfall mot de private supplementer i helsetjenesten  selv når det gir pasientene raskere behandling. Og forbud mot at leger bruker fritiden til å redusere helsekøene.
Kampen mot kriminalitet er et annet område hvor det trengs forandring og ikke stø kurs. Jeg har mistet tellingen på de såkalte handlingsplaner for trygghet som Arbeiderpartiet har lansert hittil i valgkampen. Til Grete Faremo, Grete Berget, Hill Marta Solberg, Rune Gerhardsen og Thorbjørn Jagland vil jeg gi en enkel beskjed: Slutt med å legge frem ordrike planer og la oss heller begynne å jobbe! Hvorfor skal Høyre hvert år bli nedstemt av Arbeiderpartiet på at politiet trenger flere folk? Hvorfor skal Høyre bli nedstemt når vi foreslår å komme igang med tvangsbehandling og flere behandlingsplasser for narkomane? Vi vil ha narkomane ut av gaten og inn i behandling. Det gjør byen tryggere.
Det er jo slik i diskusjonen om kriminalitet og narkotika at Rune Gerhardsen stort sett snakker om det Thorbjørn Jagland burde gjort. Og Thorbjørn Jagland snakker stort sett om det Rune Gerhardsen burde gjort.
Hvorfor kan ikke heller Gerhardsen støtte Høyre om behandlingsplasser, så kan Jagland stemme med oss når det gjelder mer politi.
Avisen Dagens Næringsliv spurte i forrige uke bedriftsledere om deres syn på hvem som burde lede de største byene. I Oslo, Bergen og Trondheim er svaret det samme: Høyre er best egnet. Det er femti prosent og oppover som mener det. Jeg tror grunnen er ganske enkel: Høyre skjønner bedriftenes behov for et levelig skatte- og avgiftsopplegg og vi er kritiske til et reguleringsglad byråkrati. Staten bestemmer mye, men også kommunene kan lempe på både avgifter og byråkrati.
I en tid hvor ledigheten setter seg fast, kreves det ikke «stø kurs,» men nye grep for å få ledigheten ned. Det betyr en bedre arbeidsmarkedspolitikk og en bedre politikk overfor småbedriftene, hvor mange av fremtidens arbeidsplasser må skapes.
Det vi nå ser er et mer tradisjonelt, rødt, styringstro Arbeiderparti representert av Jagland og Gerhardsen. Et Arbeiderparti som gjør livet vanskeligere for småbedrifter og forbyr midlertidige jobber. Et Arbeiderparti som har avtalt med Kommuneforbundet at de skal bli enige på kammerset før viktige saker kommer til åpen politisk behandling. Et Arbeiderparti som ikke vil at pasientene skal få mer å si på bekostning av helsebyråkratiet. Et Arbeiderparti uten nye grep.
Det vi skal velge på mandag er folk som er villig til å tenke annerledes, som kan konsentrere seg om det viktigste og gjøre den viktigste jobben først. Min anbefaling er klar. Det er Høyres liste. Det er Per Ditlev-Simonsen. Og det er Michael Tetzschner.
