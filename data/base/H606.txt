
Drammen, 9. mai 1998
Jan Petersen
Forventninger til regjeringen: Mer nærpoliti
Høyre har store forventninger til regjeringen når det gjelder å gjøre hverdagen tryggere for vanlige folk. Jeg minner om at regjeringspartiene ofte har stått sammen med Høyre når tidligere Ap-regjeringer har vært lunkne til mer nærpoliti og mer synlig politi i gatene.
Vel så viktig som å oppklare forbrytelser er å hindre at de overhodet skjer. Et desentralisert politi- og lensmannskorps som kjenner nærmiljøet og innbyggerne godt er en viktig forutsetning for å sikre trygghet i hverdagen. God lokalkunnskap gjør det enklere både å forebygge og å oppklare forbrytelser. En tidlig og kontant reaksjon kan være det som skiller en rampestrek fra starten på en kriminell løpebane.
Ofte er det nok til å roe gemyttene eller skape trygghet at uniformert politi i det hele tatt er til stede. Enten det er i gågaten på lørdag formiddag eller sent på natten. Høyre ønsker mer synlig politi med gode lokalkunnskaper.
Frivillige som engasjerer seg i «Natteravner» eller lignende prosjekter gjør her en uvurderlig ekstrainnsats, og de fortjener mange klapp på skulderen. De er et viktig supplement til et godt og synlig nærpoliti.
Jeg vil oppfordre regjeringen til å ta folks behov for trygghet i hverdagen på alvor. Etter mange års Ap-styre er det et stort behov for omorganiseringer og økt bemanning i politi- og lensmannsetaten. Høyre vil være med å sikre støtte for en slik politikk dersom regjeringen ønsker å legge an en annen kurs enn sine forgjengere.
