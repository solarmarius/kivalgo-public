
Oslo, den 13. august 1997
Hallgrim Berg
Økonomien i idrettslag, kor og korps
Det var skuffande at regjeringa sa nei til søknaden frå Norges Idrettsforbund, Olympiske Komite og Norges Musikkforbund om å få starte Bingo-Lotto.
Her ville lokale lag i idretts- og musikkliv for første gong få direkte og vesentlege inntekter alt etter eigne ønskje og innsats.
Statsråd Birkeland vil heller sluse inn inntekter frå alle spel og lotteri i statskassa, for deretter å dele dei ut att etter sine politiske vurderingar.
Dette er ein illustrasjon på forskjellig tankegang hos ikkje-sosialistar og sosialistar: Høgre vil stimulere frivillig innsats og sjølvstendige organisasjonar, Arbeiderpartiet vil ha sentraliserande pengekontroll gjennom staten og dermed større sjanse til å kunne dirigere organisasjonane.
På eit større møte på Rådhusplassen 12. august vart representantar frå partia utfordra av idrettsleiarer om sitt syn på avslaget for Bingo-Lotto. Høgre har alt varsla forslag i Stortinget for å få omgjort vedtaket i regjeringa. Dette fekk brei støtte på ikkje-sosialistisk hald frå bl. a. Odd Einar Dørum og Arne Haukvik. Med det seriøse grasrot-konseptet som er lagt opp, og med relativt småe premiar, er det grunn til å tru at både Senterpartiet og KrF vil støtte forslaget, anten som eiga sak eller når meldinga om frivillige organisasjonar skal opp i Stortinget.
Høgre vil i tillegg stille forslag om at gåver på inntil 2000 kroner til frivillige organisasjonar kan trekkast frå på skatten. Også på denne måten kan lokale hjartesaker få betre økonomi utan at pengane skal måtte innom statskassa, fleire byråkratiske ledd og dermed bli mindre på vegen fram til mottakar.
