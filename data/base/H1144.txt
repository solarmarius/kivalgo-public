
4. april 2001
Høyres Stortingsgruppe
fra Jan Tore Sanner, stortingsrepresentant fra Høyre og saksordfører for Statoil/SDØE-saken
Statoil delprivatiseres
Oljeforliket mellom Arbeiderpartiet, KrF, Høyre og Venstre vil danne grunnlag for den mest gjennomgripende forandring av petroleumspolitikken siden opprettelsen av Statoil på begynnelsen av 70-tallet, sier Jan Tore Sanner i en kommentar til innstillingen fra Energi- og miljøkomiteen om Statoil og SDØE-saken. Delprivatisering av Statoil er en gammel Høyresak. Børsnotering og delprivatisering med inntil en tredjedel er et første, men viktig skritt i en lengre prosess. Sanner mener at forliket vil skape forutsigbare og langsiktige rammebetingelser for petroleumsnæringen og være et godt utgangspunkt for økt verdiskaping på norsk sokkel.
For Høyre er det viktig at omleggingen av petroleumspolitikken ikke stopper opp. Oljeforliket er ikke en engangsoperasjon, men vil danne grunnlag for en videre omlegging av petroleumspolitikken. Stortinget åpner nå for en delprivatisering av Statoil med 1/3, men vedtaket er ikke til hinder for en ytterligere privatisering på et senere tidspunkt, sier Sanner. Han viser til at det i forliket mellom Ap, KrF, Høyre og Venstre slås fast at formålet med statlig medeierskap i Statoil er å sikre at selskapet forankres med hovedkontor i Norge. Det kan sikres med en lavere statlig andel enn det nå legges opp til, påpeker Jan Tore Sanner.
Forliket innebærer at 21,5 prosent av Statens Direkte Økonomiske Engasjement (SDØE) selges til Statoil, Norsk Hydro og andre selskaper.
Jeg er glad for at forliket innebærer at vi kan selge noe mer av SDØE til Hydro og de utenlandske selskapene enn det Regjeringen foreslo. Det vil bidra til økt verdiskaping på sokkelen og dermed høyere inntekter for staten, sier Sanner. Han viser til at det nye SDØE-selskapet løpende skal vurdere om ytterligere salg eller bytte av SDØE-andeler kan øke verdiskapingen på sokkelen. Regjeringen pålegges også å komme tilbake til Stortinget med en samlet vurdering av restruktureringspotensialet når første salgsrunde er gjennomført. Høyre håper at dette kan gi større verdiskaping i fremtiden, og sikrer at norsk sokkel fortsatt blir et attraktivt investeringsområde for norske og utenlandske selskaper.
For å sikre nøytralitet i gasstransporten til kontinentet skal det opprettes et statlig transportselskap for gass. Dette må være på plass før Statoil delprivatiseres. Et statlig transportselskap vil ikke ha sterke nok incentiver til effektiv drift. I oljeforliket forutsettes det derfor at det raskest mulig etableres et felles eierselskap for transportsystemene for gass som eies av de selskapene som selger gass. Det vil stimulere til effektiv drift og sikre at selskapene tar ut fortjeneste på feltene, og ikke i transportsystemet, understreker Sanner.
