
Torsdag 11. april 1996
Pressemelding fra Høyres leder, Jan Petersen:
Nytt Oslo-byråd for mer Høyre-politikk
Oslo Høyre har i samarbeid med Oslo Fremskrittsparti kommet frem til et politisk grunnlag for en bedre styring av hovedstaden. Utgangspunktet for Høyre har hele tiden vært å danne et byråd som fører mest mulig Høyre-politikk, og som kan avløse Rune Gerhardsens Arbeiderparti-byråd.
Jeg ser derfor frem til at et nytt byråd vil sørge for bedre innsats for skolen, helsevesenet og tjenestene for eldre. Høyre ønsker på denne måten en sterkere konsentrasjon om velferdskommunens viktigste oppgaver. Disse hovedoppgavene har lidd under Gerhardsen-byrådets trang til spre innsatsen på for mange områder. En opprettholdelse av kvalitet og utbygging av primærtjenestene er et overordnet mål i byrådsavtalen.
Samtidig vil det nye byrådet arbeide mer aktivt for valgfrihet for dem som skal bruke tjenester kommunen tilbyr, og for bruk av private løsninger også innenfor det som er kommunens ansvar. Dernest vil siktemålet være at eiendomsskatten fjernes og at det vises større moderasjon med å skrive ut kommunale avgifter. Dette er en direkte oppfølging av Høyres politikk slik våre landsmøter har vedtatt, og slik den gjennomføres i andre kommuner der Høyre har tilstrekkelig innflytelse.
Når det gjelder flyktninge- og innvandringspolitikken, vil Oslo fortsatt ta sin del av det nasjonale ansvar for å motta mennesker på flukt fra krisetilstander som f.eks. i det tidligere Jugoslavia. Dette innebærer i praktisk politikk at Oslo vil videreføre den politikk som er ført de senere år. Forslaget om et såkalt innvandringsregnskap er forøvrig identisk med det Høyre fremmet i Stortinget sist høst.
