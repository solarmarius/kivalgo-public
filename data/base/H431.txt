
Pressemelding.14. august 1997
Utfordring fra Jan Petersen i Oppland:
Fortell velgerne om reiseliv-moms - før valget
I et brev til de andre partiene forlanger Høyre nå at de øvrige partiene avklarer hvorvidt de mener transport- og reiselivsnæringen skal pålegges moms eller ikke, etter at Høyre i TV2s debattprogram tirsdag ble stående alene om klart å avvise dette.
En utvidelse av momsgrunnlaget vil særlig være dramatisk for reiselivsnæringen. Denne næringen er allerede presset av det særlig høye norske kostnadsnivået og av sterk konkurranse fra andre nordiske land. Moms på reiselivstjenester vil ramme lønnsomhet og sysselsetting hardt i deler av landet der denne næringen utgjør et tyngdepunkt. Mange distriktssamfunn vil rammes særlig hardt.
På Høyres vegne har jeg ved flere anledninger klart uttalt at vi vil gå imot innføring av merverdiavgift på overnattinger i turistnæringen og på transporttjenester. I tillegg til at næringene er sterkt konkurranseutsatt er de allerede belastet med avgifter og gebyrer som er særlig høye i Norge.
De mange tusen ansatte og de mange bedriftene i reiselivsnæringen har krav på en avklaring i momsspørsmålet før valget. Spørsmålet om moms på tjenester har vært oppe til vurdering i syv år, og svaralternativene begrenser seg i hovedsak til ja eller nei. De andre partiene burde derfor nå være i stand til å gjøre seg opp en mening, og si klart fra til velgerne hvor de står.
