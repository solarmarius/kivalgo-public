
Oslo, den 25. februar 1999
Stortingsrepresentant Erna Solberg
Redusert krav for å innføre parlamentarisme i kommunene får flertall
De kommuner som før nyttår behandlet spørsmålet om parlamentarisme, men ikke oppnådde 2/3 flertall for dette, vil likevel kunne gjennomføre dette i neste kommunevalgperiode  hvis de får flertall for et slikt forslag i de nye kommunestyrer eller fylkesting. Dette er klart etter at Stortingets kommunalkomite i dag avga innstilling til lovendringer i kommuneloven. Arbeiderpartiet, Fremskrittspartiet og Høyre står bak en lovendring som senker flertallskravet fra 2/3 til ordinært flertall..
-Fra Høyres side mener vi det er viktig å sikre arbeidsformer i kommunene som klart viser velgerne hvem som er ansvarlig for vedtak. Derfor bør valget mellom parlamentarisme og formannskapsmodellen fremstå som likeverdig alternativer, og ikke slik som Regjeringen hadde foreslått, at lovterskelen for å velge parlamentarisme skulle være høyere enn for valg av formannskapsmodellen, sier Erna Solberg i en kommentar til komiteens avgivelse av lovinnstillingen. Odelstinget skal behandle innstillingen 11 mars.
