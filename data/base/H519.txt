
Stortinget, 27. februar 1997
Pressemelding fra Erna Solberg, Høyres skattepolitiske talskvinne
Momsreglene endres
- Høyre får gjennomslag for mer rettferdige regler for momsberegning på antikviteter, kunst og andre brukte varer.
Stortingets finanskomite sluttbehandlet i dag innstilling om omlegging av momsreglene for brukthandel. I dag medfører momsreglene i Norge at når kunstverk, brukte varer o. l. selges fra en privat person til en næringsdrivende må den næringsdrivende legge 23% moms på varen ved videre salg. For salg mellom 2 privatpersoner blir det ikke slik momsberegning.
Dette har fått en rekke spesielle utslag: Bl.a. har det vært uforholdsmessig dyrere for norske privatpersoner og institusjoner å kjøpe kunstverk på auksjoner i Norge i forhold til utlendinger. For en rekke brukt varer har nesten all omsetning vært gjort mellom privatpersoner.
Høyre fremmet i 1995 forslag om å tilpasse det norske momssystemet for kunst og antikviteter til EUs regelverk for brukthandel og innføre et system hvor momsen beregnes på salæret eller avansen og ikke på hele kjøpesummen. Dette prinsippet gjennomføres nå for hele bruktmarkedet. Høyre er glad for at spørsmålet nå er løst.
