
Stortinget, 6. april 2001
Ivar Kristiansen
 
 
Skuffende regulering av havbruksnæringen
Det er skuffende at Regjeringen fortsatt ønsker en sterk regulering og begrensing av veksten i norsk havbruksnæring, slik det fremkommer i Regjeringens forslag til ny konsesjonstildelingsrunde. Proposisjonen fra fiskeriminister Gregussen vil ikke gi det løft for næringen som Kyst-Norge etterspør, sier stortingsrepresentant Ivar Kristiansen (H).  Det er videre skuffende at Regjeringen fortsatt står fast ved at det skal betales et vederlag til Staten for konsesjonene, med en pris som skal gjenspeile muligheten for fremtidig inntjening.  En slik ordning går Høyre imot, sier Kristiansen. En svært høy inngangsbillett for å komme inn i norsk havbruksnæring vil ekskludere mange med tiltakslyst og utdanning som ønsker å kunne etablere seg i særdeles velegnede områder for fiskeoppdrett. Høyre vil be Regjeringen utarbeide andre kriterier for næringen, slik at dagens konsesjonsordning etter hvert kan avskaffes. Høyre er skeptisk til å innføre særnorske avgifter og belastninger på havbruksnæringen, belastninger som de utenlandske konkurrenter slipper, sier Kristiansen. Eventuelle vederlagsordninger må i såfall komme de lokalsamfunn som stiller sjøarealer til disposisjon først og fremst til gode. Skal norsk fiskeri og havbruksnæring nå de mål og de ambisjoner som mange har på vegne av disse næringene, må dagens konsesjons- og reguleringspolitikk avløses. Høyre ønsker en langt mer offensiv fiskeripolitikk, hvor næringen slippes fri og hvor Regjeringen i langt større grad må konsentrere seg om de markedsmessige betingelser, avslutter Ivar Kristiansen.
