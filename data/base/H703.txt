
Stortinget, 23. april 1998
Per-Kristian Foss og Børge Brende (H)
Grønne skatter - lite igjen av de store planene
Høyre støtter ideen om en omlegging til grønnere skatter. Det er imidlertid viktig å være klar over at Norge på en rekke viktige områder allerede har miljøavgifter på et høyt nivå, og at det på disse områdene ikke er grunn til ytterligere økninger. Dette gjelder for eksempel avgiften på bensin. At vi i Norge allerede har innført grønne skatter på en rekke områder reduserer selvfølgelig mulighetene for skatteveksling i stort omfang. Proposisjonen om grønne skatter bærer preg av at Regjeringen nå har tatt dette inn over seg. Forslagene til skatteveksling er av et beskjedent omfang. Høyre ønsker realismen velkommen.
Høyre støtter ikke forslaget om en utvidelse av CO2-avgiften. Istedet ønsker Høyre et system med omsettbare kvoter, og vil be Regjeringen utrede dette. Et system med omsettbare kvoter vil være et kostnadseffektivt, markedsbasert virkemiddel for å nå Norges forpliktelser iht. Kyoto-avtalen. Et slikt system vil være mer i tråd med virkemidlene som er aktuelle i andre land, noe som er viktig for norsk næringslivs konkurranseevne. Samtidig vil et kvotesystem være mer treffsikkert og forutsigbart enn avgiftsløsningen. Regjeringen sier selv at CO2-avgiften må økes betydelig mer enn det som foreslås nå, og drøfter muligheten for å supplere med kvoter og andre virkemidler. Dette vil gi et uheldig «lappeteppe» av ordninger. Høyre ønsker istedet å gå rett på kvotesystemet.
Regjeringens forslag viser at det ikke er nok å gjennomføre en grønn skatteveksling for å redusere skattene for lønnstakere og bedrifter. Økningen i minstefradraget som foreslås er for eksempel mindre enn det Høyre foreslo i vårt alternative statsbudsjett for 1998. Samlet sett er skattelettelsen som foreslås en fjerdedel av de skatteletter Høyre foreslo i høst. Dette viser at redusert person- og bedriftsbeskatning i all hovedsak må baseres på lavere offentlige utgifter, ikke på en grønn skattereform.
Høyre mener at det ved en omlegging fra røde til grønne skatter samtidig burde vært gjennomført en generell reduksjon av skattenivået, som en introduksjonsrabatt.
