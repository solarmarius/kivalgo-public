
Stortinget, 10. april 1996
Pressemelding fra Anders Talleraas, Høyre
Sildeforhandlingene: Norske interesser må ivaretas
Store verdier står på spill for fiskerinæringen og for Norge i de pågående sildeforhandlingene mellom Norge, Russland, Island, Færøyene og EU. Norge må ha to hovedmålsettinger i de pågående forhandlingene:
For det første er det viktig å komme frem til internasjonale, balanserte løsninger for å sikre en god ressursforvaltning og for å forhindre rovfiske og en alles krig mot alle på havet. Det vil alle tape på på lengre sikt, men sannsynligvis vil våre naboland tape mer enn Norge. Det er Norges trumf i forhandlingene.
For det andre må Regjeringen finne frem til løsninger i forhandlingene som sikrer norske fiskeres rettmessige interesser. Derfor gjør Regjeringen klokt i å lytte til fiskernes advarsler når de nå slår alarm etter den seneste utviklingen ved forhandlingsbordet. Det kan ikke komme på tale at de norske fiskernes tolmodige oppbygging av sildebestanden skal belønnes med urimelig avståelse av kvoter. Her har Fiskebåtredernes Forbund et vesentlig poeng.
På den andre side må også fiskerne fullt ut rette seg etter de reguleringer som norske myndigheter på lovlig grunnlag fastsetter sammen med andre land. Respekteres ikke internasjonale avtaler, vil vi få anarki-tilstander på havet.
