
Stortinget, 1. november 1996
Pressemelding fra Høyres Justispolitiske talsmann, Anders C. Sjaastad
Skjerpet innsats mot kriminalitet
Justiskomiteen ferdigbehandlet i går kveld forslaget til Justisdepartementets budsjett for 1997. Høyre har i sitt arbeid med budsjettet bidratt til en betydelig skjerpet innsats for lov og orden.
«I en situasjon hvor kriminaliteten øker og oppklaringsprosenten synker er det nødvendig med et krafttak for å bekjempe kriminaliteten. Høyre har gjennom sitt arbeid med statsbudsjettet sett det som nødvendig å skjerpe innsatsen mot kriminalitet på flere sentrale punkter.» Dette uttaler Høyres justispolitiske talsmann Anders C. Sjaastad.
Høyre har bidratt til flertall for 117 ekstra millioner til politiet. Det satses dels på nye stillinger, men hovedsakelig satses det denne gangen på midler til investeringer og drift. Politiet har de senere år hatt en betydelig stillingsvekst. Denne gangen var det nødvendig å styrke drifts og utstyrsbudsjettet.
«Den økte satsingen vi har sett på politiet de senere årene har ikke skjedd på grunn av Regjeringen, men på tross av Regjeringen. Et bredt flertall i Stortinget har igjen bidratt til en sterkere satsing på politiet», uttaler Sjaastad.
«Politiet har de senere årene hatt en betydelig stillingsvekst. Denne gangen var det viktig å bidra til å styrke driftssiden. Vi har også øket satsingen på utstyr. For å få et slagkraftig politi og for å bedre sikkerheten for politifolkene er det nødvendig å sørge for at politiet er skikkelig utstyrt.»
Høyre har også bidratt til en forsterket innsats på kriminalomsorgen. Flertallet styrker kriminalomsorgen med 11,3 millioner, fordelt på 5 millioner på friomsorgen og 6,3 millioner på kriminalomsorg i anstalt. Antallet rømninger og antallet brudd på vilkår for permisjoner samt tilbakefall til ny kriminalitet viser at det er behov for en forsterket friomsorg. Høyre har også bidratt til opprettholdelse av Frelsesarmeens hybelhus Elevator.
«Høyre har sett det som viktig å skjerpe innsatsen på kriminalomsorgen. Mange av anstaltene er for gamle og sikkerheten er for dårlig. Det er derfor et klart behov for utbedringer. Høyre har videre vært opptatt av å bedre situasjonen for sinnslidende innsatte. Dette er nødvendig både av hensyn til de innsatte selv, men også av hensyn til befolkningen utenfor anstaltene.»
«Høyre har gjennom sitt arbeid med budsjettet ytt et viktig bidrag til et tryggere Norge» avslutter Sjaastad.
