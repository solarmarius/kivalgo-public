
8. mai 2001
Høyres Stortingsgruppe
Inger Stolt-Nielsen, stortingsrepresentant
En helhetlig satsing på norske sjøfolk
Innstillingen om sjømannspensjoner ble avgitt torsdag. Her tas et løft for dem som seiler frem til pensjonsalder. For første gang har det lykkes å samle en enstemmig komite om å gi sjømannspensjonistene et løft ut over det som ble anbefalt i forslaget fra regjeringen.
For dem som seiler frem til pensjonsalder, gis det et pensjonstillegg på 23%. Tillegget avtrappes gradvis i takt med oppbygging av supplerende private pensjonsordninger, som sikter mot å gi sjømenn en pensjon på 60% av lønnsinntekt. Stortinget øker med dette pensjonstillegget med 3% i forhold til forslaget fra regjeringen.
For å få tillegget, må sjømannen ha 36 måneders fartstid innenfor de siste 60 måneder før pensjonering, 12 måneder mindre enn fartstidskravet i det fremlagte forslag fra regjeringen. Slik vil tilbudet nå flere eldre sjømenn som må gå i land av årsaker de selv ikke er herre over.
Retten til redusert førtidspensjon var foreslått fjernet, en innskrenkning i pensjonsretten som Stortinget med dette avviser. En sjømannspensjonist kan tjene inntil 2 G uten å miste pensjonstillegget. Dette gir muligheter for vikariater som gir opptjeningsrett i Folketrygden- I dagens innstilling har sjømannsorganisasjonene fått fullt gjennomslag for alle de krav som kan reguleres i Lov om pensjonstrygd for sjømenn.
Høyre ser på pensjonsspørsmålet som en del av en helhetlig politikk skipsfartspolitikk.. Skal vi ha sikre en solid stamme av sjømenn og kompetanse må vi sikre rekrutteringen og at folk med erfaring blir i næringen. Det krever konkurransedyktige rammer som sikrer arbeidsplassene og utsikter til en god trygg alderdom for dem som har sitt virke på sjøen. Derfor avviser Høyre også Regjeringen forslag om å avvikle refusjonsordningen for sjøfolk. Refusjonsordningen for sjøfolk har nå i flere år blitt utsatt angrep fra Arbeiderpartiet og sentrumspartiene nesten hvert eneste halvår. Dette har skapt stor usikkerhet om ordningens fremtid og gjort det vanskleigere å ta ordningen i bruk. Høyre håper derfor de nye tonene fra sentrumspartiene kan bidra til større foutsigbarhet for dem som har sitt yrke på havet.
Det er nå sikret enstemmighet om å ta et løft for sjømannspensjonistene. Det er å håpe at det også lykkes å sikre flertall for videreføring av refusjonsstøtten. Det ville være kortsiktig politikk først å utvide statens garantiansvar, for så deretter å foreta forverringer i rammevilkårene som har økt utflagging og tap av de arbeidsplasser som eneste resultat.
