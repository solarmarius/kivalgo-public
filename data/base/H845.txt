
Oslo, den 10. desember 1999
Erna Solberg
Oljevernet på Vestlandet må styrkes!
Stortingsrepresentant Erna Solberg har i dag levert inn følgende interpellasjon til miljøvernministeren:
Trafikken av oljefartøyer langs vestlandskysten har i takt med utvinning i Nordsjøen stadig økt de siste årene. Arbeidet med og ansvaret for oljevern er fordelt mellom en rekke ulike private og offentlige parter. I tillegg er arbeidet i stor grad desentralisert. Da Stortinget behandlet oljevern sist i Innst. S. 152 (1993-94) ga en samlet komite uttrykk for oljevernet på Vestlandet bør styrkes utover det Regjeringen da skisserte. Siden har også ilandføring av gass økt, og ulik landbasert utnyttelse blitt mer aktuelt.
Mener statsråden at Stortingets synspunkt fra 1993 er fulgt opp? Høyre ønsker en regional base som kan ta et sterkere ansvar for beredskapen langs kysten, med en samlet større spisskompetanse enn ved dagens modell. Hvordan vil statsråden sikre en bedre oljevernberedskap på Vestlandet?
Interpellasjonen er fremmet for å få satt en fortgang i arbeidet med å styrke oljevernberedskapen på Vestlandet. De føringer Stortinget la i 1994 er ikke fulgt opp og nå må miljøvernministeren komme med konkrete oppfølginger ikke bare generelle betraktninger, sier Erna Solberg i en kommentar.
Interpellasjonen må besvares i januar og vil legge grunnlaget for 1 times debatt om temaet i Stortinget.
