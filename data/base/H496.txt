
Stortinget, 22. oktober 1997
Pressemelding fra stortingsrepresentant Erna Solberg, Høyre
Husbankens rolle må endres - ikke bare utvides!
- Ungdoms boligproblemer må prioriteres.
Kommunalminister Ragnhild Q. Haarstad må lære seg å velge. Husbanken kan ikke overta alle oppgavene i boligfinansieringen, sier stortingsrepresentant Erna Solberg fra Høyre i en kommentar til ministerens utspill å utvide Husbankens oppgaver.
Høyre er enig i at Husbankens lån bør gis uavhengig av om det er kjøp av brukt bolig eller nybygging. Men da må det en langt klarere satsing på at Husbankens oppgave skal være å gi lån til førstegangsetablerere og først og fremst være en hjelp til toppfinansiering. Høyre ønsker en reform hvor Husbanken får en klarere sosial profil - ved å være en førstegangsetableringbank, og forvalte tilskudd til bygging av boliger til grupper som faller utenfor det ordinære boligmarkedet.
De signalene kommunalministeren nå gir tyder på at sentrumsregjeringen ønsker seg en lite sosial målrettet Husbank. En generell økning av lånerammene til Husbanken vil neppe øke boligbyggingen - da 60% lånefinansiering i det ordinære bankvesenet ikke er vanskelig å oppnå for boligutbyggere eller boligkjøpere. Boligbyggingen har skutt fart og i dag bremses tempoet i boligbyggingen først og fremst av mangel på tilrettelagte tomter.
