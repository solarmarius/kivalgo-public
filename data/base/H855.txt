
Pressemelding, 12. august 1999
Sonja I. Sjøli, storingsrepresentant og Høyres kvinnepolitiske leder
Utelukket å støtte forslag om kvotering til styrer i privateide bedrifter
Onsdag 11. august la barne- og familieminister Valgerd Svarstad Haugland fram sine forslag til endringer i likestillingsloven. Sonja I. Sjøli kommenterer de fremlagte endringene slik:
- Vi ønsker velkommen en modernisering av likestillingsloven, slik at kartet stemmer bedre med terrenget. Det vil imidlertid være utelukket for Høyre å støtte forslag som kvotering til styrer i privateide selskaper. Å lovfeste noe slikt vil være å trå langt over streken. Vi må jobbe kontinuerlig for å øke andelen av kvinner til både direktørstillinger og styreverv, men Høyre mener ikke at kvotering er veien å gå. Kvalifikasjoner må komme foran kvotering, mener Sonja I. Sjøli.
- For Høyre er dette også et viktig prinsipielt spørsmål. Ved å lovfeste kvotering til styrer i privateide selskaper, knebler man bedriftenes handlefrihet og undergraver aksjonærenes mulighet til kontroll med egen virksomhet. Dessuten er det jo besynderlig at Statsråden i det hele tatt fremmer et slikt forslag, tatt i betraktning hvor vanskelig det tydeligvis er for departementene selv å sikre en kvinneandel som allerede er lovfestet, sier Sjøli.
- Likestillingsloven er viktig, men det er slett ikke alltid at nye lover er den mest hensiktsmessige og effektfulle måten å løse utfordringer på, understreker Sonja I. Sjøli. - Det arbeides med holdningsskapende arbeid i forhold til likestilling fra mange kanter, og nye lover er neppe det som trengs mest. Det finnes mange strålende eksempler på at kvinner både kan ledelse og vil ledelse, utfordringen er å få oss alle til automatisk å tenke kvinner som aktuelle i rekrutteringssammenheng. Målet til likestillingsministeren om større andel kvinner i styrer er vi altså enig i, men middelet støtter vi ikke.
