
9. november 2000
Høyres Stortingsgruppe
Trond Helleland, Høyre
Høyres stortingsgruppe sier nei til auksjon for riksdekkende reklamefinansiert fjernsyn. Høyre mener at tildeling av ny konsesjon for riksdekkende reklamefinansiert fjernsyn bør skje etter følgende prinsipper:
1. Høyre støtter utlysning av ny konsesjon for riksdekkende reklamefinansiert gjeldende fra 1/1-2003.
2. Høyre sier nei til regjeringens forslag om å benytte auksjonsprinsippet ved tildeling av konsesjon. Valg av konsesjonær kan ikke bare være et spørsmål om hvor mye midler Staten kan få inn, men mer et spørsmål om profil når det gjelder nyheter, kultur, samfunnsdebatt etc.
3. Høyre støtter i hovedsak de foreslåtte konsesjonsvilkår, men vil se det som naturlig med en høyere konsesjonsavgift enn de foreslåtte 20 mill. kr. pr år, dersom man forlater auksjonsprinsippet. Høyre ønsker ikke å øremerke inntektene fra konsesjonsavgiftene til film- og dramaformål. Bevilgninger til disse formål må sees i sammenheng med det totale kulturbudsjettet, og underlegges prioritering innenfor dette.
4. Høyre vil foreslå at den nye konsesjonsperioden reduseres fra 10 til 5 år, dette for å påskynde en overgang til digital-TV. Allmenkringkasterne, NRK og den som får konsesjonen for riksdekkende reklamefjernsyn, bør være pådrivere for en slik utvikling. En kosesjonsperiode på fem år vil etter Høyres mening føre til en raskere overgang til digital-TV noe som vil gi seerne et større tilbud både av TV-kanaler og av andre tjenester.
- Høyre håper at det er mulig å oppnå flertall for dette forslaget. Når TV2 i sin tid ble etablert, var det for å få et sterkt alternativ til NRK. Det er fortsatt den viktigste begrunnelsen for å tildele konsesjon til en reklamefinansiert TV-kanal. Auksjonsprinsippet tar i for stor grad sikte på å bringe penger inn i statskassa, mens kulturpolitiske vurderinger i mindre grad blir vektlagt. Et lite språksamfunn som Norge trenger sterke aktører som kan styrke norsk språk, kultur og identitet. For at ikke NRK skal være enerådende på dette området, er det viktig å ha en reklamefinansiert allmennkanal som har økonomi og styrke til å gi seerne et kvalitativt godt tilbud, uttaler Høyres mediepolitiske talsmann Trond Helleland.
