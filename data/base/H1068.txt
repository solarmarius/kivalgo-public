
Stortinget, 18. oktober 2000
Jan Petersen
Høyre med mest skole
I dagens VG kan vi lese at skoleelever i Oslo får så mange ekstra undervisningstimer at det tilsammen utgjør ett "ekstra" skoleår. Jeg er svært glad for at Høyre-byrådet i Oslo har prioritert skolen på denne måten. Her får elevene ekstra muligheter til å tilegne seg nyttig kunnskap.
VG trykker en liste over 21 kommuner som har mer enn 100 undervisningstimer over minstekravet på 6118 timer. Oslo ligger her i særklasse med 6844 timer. Av de 21 kommunene har ni av dem Høyre-ordførere. Deriblant de syv kommunene på toppen av listen: Oslo, Bærum, Stranda, Asker, Hof, Porsanger og Trondheim.
Dette viser at Høyres satsing på skolen følges opp i praksis. Jeg vil nå oppfordre også andre Høyre-styrte kommuner til å gi unge i sin kommune en bedre start i livet ved å øke timetallet.
