
Stortinget, den 18. februar 1996
Stortingsrepresentant Eva R. Finstad
AKTIV BRUK AV SKOGPLANTING FOR Å MOTVIRKE DRIVHUSEFFEKT
Høyres forslag om aktiv bruk av skogplanting som ble nedstemt i 1989 får nå tilslutning fra de andre partiene.
Høyre-representantene Kaci Kullmann Five, Bjørn Hernæs og Eva R. Finstad har fremmet et forslag til Stortinget der det foreslås at Stortinget skal be Regjeringen om å evaluere skogproduksjonens evne til CO2-opptak og vurdere denne som et ledd i strategien om klimaendring.
Høyre, Senterpartiet, Sosialistisk Venstreparti og Kristelig Folkeparti mener videre at støtten til ressurs og miljøtiltak i skogbruket over Statsbudsjettet bør økes slik at en kan trappe opp nyplanting av skog og ungskogpleie.
Høyre ber i tillegg Regjeringen ta initiativ i internasjonale organer til utforming av en global skogpolitikk og få utredet mulighetene for internasjonale avtaler som forplikter utbyggere og eiere av fossile lagerressurser til nyplanting og fremtidsrettet skjøtsel av skog.
«CO2-regnskapet for Norge gir et samlet utslipp for Norge på ca. 56 millioner tonn CO2, mens ca. 27 millioner tonn bindes i skog. Skogproduksjon er derfor en viktig faktor for å redusere de skadelige virkningene av CO2-utslippene» fremhever Høyres Eva R. Finstad.
