
Stortinget, 8. desember 1995
fra stortingsrepresentantene Kjellaug Nakkim og Siri Frost Sterri, Høyres fraksjonsledere i familiekomiteen og utdannelseskomiteen
HØYRE VIL BEHOLDE SKOLEN SOM SKOLE!
Et offentlig utvalg har i NOU 1995:26 (Barneombud og barndom i Norge) tatt til orde for at ansvaret for grunnskolen bør overføres til Barne- og familiedepartementet, for å kunne «planlegge og gjennomføre en mer helhetlig oppvekstpolitikk.»
Høyre går imot å overføre ansvaret for grunnskolen fra Kirke-, utdannings- og forskningsdepartementet til Barne- og familiedepartementet, og er redd for at en slik overføring vil bety at skolens selvfølgelige hovedoppgave som kunnskaps- og ferdighetsformidler blir nedprioritert til fordel for en sterkere vektlegging av en mer diffus oppvekstpolitikk. Høyre holder fast på at skolens hovedoppgave er å gi alle elever innføring i grunnleggende kunnskaper og ferdigheter, og sikre et felles nasjonalt kulturgrunnlag.
Høyre er enig med utvalget i at det er viktig å styrke kontakt og samarbeide mellom skolen og den enkelte familie. Høyre har derfor fremmet en rekke forslag med sikte på å styrke foreldremedvirkningen i skolen.
