
Høyres Hus, Oslo, 28. november 1995
Jan Petersen, Høyres leder
Høyres Sentralstyre
Manusutdrag
Høyre vil ha verdidebatt om barns oppvekst
«Høyre .. taler din sak» var Høyres slagord i valgkampen. Men det er mer enn det. Det skal være en arbeidsregel for alle Høyres tillits- og folkevalgte i vårt daglige arbeid.
Men jeg føler behov for å slå ned en konservativ grensestolpe: Høyre skal tale individets sak overfor systemet, men vi oppmuntrer ikke individers rett til å kreve i stedet for å ta ansvar selv. Høyre arbeider for likeverd og for å hjelpe den lille mann der det i dag bare er de ressurssterke som når igjennom. Men Høyre må bekjempe den tendens vi ser til at mennesker lulles inn i en tro på at andre kan løse problemene dine.
Jeg etterlyser ettertanke i et samfunn der det blir stadig flere eksempler i mediene på ungdom som kommer på skråplanet. Vi har hatt en begynnende mobbedebatt det siste halvåret. Men mobbing er bare ett av flere symptomer på at foreldre, skole og storsamfunn må tenke gjennom hvilke verdier vi utstyrer barn og unge med.
Jeg etterlyser ettertanke når vi kan høre at 1 av 8 unge mellom 20 og 25 år blir sosialhjelpsmottagere - og at 45% av sosialhjelpsmottagerne er under 30 år. Høyre fokuserte i valgkampen på arbeidsledigheten - som har bitt seg fast på et altfor høyt nivå. Ikke minst er ungdomsledigheten altfor høy. Men likevel må vi fra Høyres side spørre oss: Hvor mange i denne gruppen burde funnet andre utveier enn å gå til sosialkontoret?
Har alminneliggjøringen av sosial støtte gjort at mange unge ser på sosialhjelp som en rettighet på linje med studielån under utdanning?
Er det rimelig at barn av ressurssterke foreldre skal gå til sosialkontoret før de går til familien for å be om hjelp?
Eller for å være enda mer konkret: Er det en selvfølge at en 20-åring skal ha krav på bostøtte - dersom foreldrene kan bistå?
I gamle dager het det at «slekt skal følge slekters gang». Ansvaret for familien var et langsiktig ansvar - et utslag av sunt bondevett som er i ferd med å forsvinne.
Når Høyre peker på vårt ansvar for å ta vare på egen familie, er det også et innlegg i debatten om hvordan vi skal ta vare på velferdssamfunnet. Høyre sier at det offentlige skal konsentrere seg om kjerneoppgavene. Det betyr også at de brede lag må slippe de som virkelig trenger hjelp fra velferdssamfunnet lenger frem i køen.
Høyre sier også at du skal belønnes etter innsats. Oppslag om stadig flere unge i sosialkøen gjør det nødvendig for Høyres lokalpolitikere å arbeide med enda sterkere kraft for prinsippet om arbeidsplikt for sosialhjelpsmottagere. Det dreier seg også om å fjerne troen på at verdier kan vedtas - at de ikke trenger skapes.
Vi har i det siste sett en rekke aksjoner - der barna har deltatt - for å bedre skolemiljøet. Det har vært demonstrasjoner for å få teppegulv fjernet - for å slippe å ha skolekjøkkkenet som klasserom - eller mot skolenedleggelse.
Min første reaksjon når jeg ser oppslag som dette er at Høyres arbeid for konsentrasjon om kjerneoppgavene er viktig. Vi må arbeide for å skaffe mer ressurser til skolen. Men medieoppslagene gir også en annen reaksjon: Barna blir sosialisert i å gå i demonstrasjonstog, og å kreve at noen politikere skal ordne opp, lenge før de vet hva en politiker egentlig er. Troen på at det bare er andres vonde vilje som hindrer deg i å få noe du ønsker deg, er en farlig læresetning.
Dette er et sammensatt problem: Jeg tror dels vi involverer barna for mye i voksenverdenen. Når foreldre forteller om fireåringer som ikke får sove om natten fordi skolen i nærmiljøet kanskje skal legges ned - eller fordi noen har fortalt dem om atomtrusselen - da er det et eksempel på at barnet har blitt utsatt for problemer det burde vært skånt for. Opplæringen i «demokratisme» - i demonstrasjoner, at «barn har rett» til ett og alt og i 68-tankegang generelt - er en mildere form for det samme.
Men vi gjør også barna en bjørnetjeneste ved å skjerme dem mot lærdom de vil trenge i sitt voksne liv. Kunnskap og skolestart for 6-åringer blir fremstilt som en motsetning til trivsel og lek. Men da undervurderer vi de kravene som blir stilt til barna våre når de vokser til og skal søke seg ut i arbeidslivet. Nær halvparten av unge med 9-årig skole har mottatt sosialhjelp. Det kreves rett og slett mer for å få jobb!
Vi glemmer også å lære barna våre hva arbeidslivet er, og hva verdiskapning i bedriftene betyr for velferden vår. Ungdom vet for lite om hvordan verdier skapes, utover at statskassen trykker penger i Norges Bank.
Og vi har vært for lite flinke til å fortelle barna våre hvilke krav det settes til flid og selvdisiplin dersom de skal kunne lykkes i storsamfunnet og i arbeidslivet.
Jan Tore Sanner kastet ut det som ble kalt en «brannfakkel» i en skolepolitisk debatt på Stortinget for en måneds tid siden. Jan Tore ga uttrykk for at han ønsket tiltak mot ulydige elever som gjensitting, straffelekser eller parade. Fra «pedagogisk» hold ble dette møtt med hoderysting - blant annet fordi det ville ramme såkalte svake elever som har mer enn nok strev med leksene fra før. Så oppsiktsvekkende var visst dette at det ble kalt «Sanner-metodene» i deler av pressen. Men som Høyres leder vil jeg si: Dette er ikke bare Sanner-metodene - det er Høyre-metodene! (Jeg håper Jan Tore godtar annekteringen.)
Fra annet «pedagogisk» hold har det blitt hevdet at dette var metoder vi forlot på 70-tallet. Ja - nettopp. Det skjedde i en periode da fri oppdragelse i 68-ånd var på moten. De prinsippene har samfunnet for lengst erkjent var et feilgrep. Barna trenger grensesetting, som en del av oppdragelsen i folkeskikk, respekt for andre mennesker og andre normer. Den grensesettingen må fungere også i skolen, og da må vi ha metoder for å håndheve grensesettingen konsekvent.
«Høyre-metodene» vil være et langt viktigere bidrag mot mobbing i skolen enn en ny mobbelov. Men grensesetting er ikke bare viktig overfor små eller sterke utslag av vold og trakassering i skolen. Grensesettingen trengs også overfor «våre egne prektige barn», for å gi dem ballast videre. Slike erfaringer har de fleste av oss med seg fra egne skoledager.
Jeg vil ikke forlate dette emnet før jeg har understreket nok en gang at Høyre må bidra i sin politikk til at barnas oppvekst blir et felles ansvar for barn, foreldre og samfunnet rundt. Det er foreldrenes hovedansvar å lære barna de grunnleggende normer, skolen skal gjøre sitt, og så må velferdssamfunnet trå til med ekstra hjelp der foreldrenes ressurser ikke strekker til.
Dette er en verdidebatt Høyre skal ta på dødsens alvor i tiden som kommer.
Sosiale problemer knyttet til adferd og arbeidsledighet i enkelte ungdomsgrupper kan fort bli en utfordring for velferdssamfunnet som kan likestilles med problemstillingen rundt Folketrygdens fremtid.
Graden av kravmentalitet i befolkningen blir avgjørende for hvorvidt velferdssamfunnet holder stand. Dersom alle vi ressurssterke skal kreve vår rett fullt ut, blir det ikke noe igjen til de som trenger det mest.
Spørsmålet om hvilke normer barna våre overtar, blir en prøvestein for hvilken omsorg for andre som vil kjennetegne morgendagens norske samfunn.
Høyre vil ha en verdidebatt om familiens rolle og om barns oppvekst.
