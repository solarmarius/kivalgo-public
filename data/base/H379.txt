
Stortinget, 9. april 1997
Pressemelding fra Annelise Høegh (h) sosialpolitisk talskvinne,
Hernes fjerner legetilbudet til tusenvis av pasienter
Høyre beklager sterkt at Hernes vil skape et todelt helsevesen der kun de rikeste har råd til å skaffe seg spesialisthjelp. Ap vil fjerne refusjonsretten for leger, fysioterapeuter, og psykologer fra 1 juli 1998. Dette opplyste Hernes i spørretimen i dag. Dermed vil minst 260 psykiatere avvikle sin privatpraksis ifølge psykiaterne selv. Mange privatpraktiserende legespesialister vil begynne i legemiddelindustrien eller øke sine takster betydelig. Resultatet er et manglende eller et dyrere tilbud til pasientene.
«Dette vil føre til at tusenvis av pasienter mister sitt behandlingstilbud i nærmiljøet,» sier Annelise Høegh. Privatpraktiserende psykiatere og psykologer står i dag for en stor del av den polikliniske behandlingen av psykiatriske pasienter. «Hernes skyver disse pasientene ut i mørket, og lar kun de ressurssterke få et godt tilbud,» sier Annelise Høegh. I dag betaler pasienten inntil 1290 kr i året hvis hun eller han går til psykiater en gang i uken. Hvis psykiateren blir uten refusjonsavtale, vil prisen bli 18 128 kr i året.
Arbeiderpartiets virkemidler med å tvinge leger og psykologer tilbake til det offentlige helsevesen har vist seg å ikke virke. Men Hernes foreskriver en sterkere dose av samme medisin. Høyre vil isteden oppheve refusjonsvedtaket av 10.10.92 som hindrer leger, psykologer, og fysioterapeuter som etablerer seg etter dette å få folketrygdrefusjon. Slik vil vi få flere leger som etablerer seg i distriktene.
