
22. november 2000
Høyres Stortingsgruppe
Børge Brende:
BOLIGSKATTEN RAMMER URETTFERDIG OG TILFELDIG
Budsjettforliket mellom sentrumspartiene og Arbeiderpartiet for neste år har resultert i en kraftig skjerpelse av boligskatten, ved at ligningstaksten økes med 15 prosent. Denne økningen kommer på toppen av økningen på 10 prosent som de samme partiene påførte skattebetalerne i fjorårets forlik. Sammen med økt el-avgift, økt avgift på fyringsolje og stadig økende renter, gjør dette det dyrere for folk flest å bo i egen bolig. Den urettferdige boligskatten rammer alle, uavhengig av gjeldsbyrde, og er derfor å regne som en husleie til Staten. Når vi dessuten vet hvor vilkårlig takstsystemet fungerer, burde fornuften seire ved at hele boligskatten fjernes. Så lenge Høyre ikke får skatteøkningspartiene på Stortinget med på dette, foreslår vi nå at ligningstaksten settes til maksimalt 30 prosent av markedspris.
På Kveldsnytt i NRK TV i går ble vi fortalt om hvor galt dagens takstsystem er lagt opp. En enebolig i Oslo selges til 8 millioner kroner, og har en ligningstakst på 286.000 kroner. Samtidig har en leilighet i Trøgstad, som selges til 250.000 kroner, en takst på over 300.000 kroner. Fra andre eksempler vet vi at like boliger behandles ulikt selv innenfor samme boligområde. Til tross for dette økes boligskatten gjennom å øke takstgrunnlaget slik at urettferdigheten i dagens takstsystem blir enda sterkere. Nå bør vi ikke lenger sitte og vente på iverksettelsen av et nytt takstsystem før det innføres større muligheter til korreksjon av ligningstakstene for de som føler seg særlig urettferdig behandlet.
I dagens muntlige spørretime forsvarte statsminister Jens Stoltenberg økningen i boligskatten med at prisene på boliger har steget. Det statsministeren egentlig sier er at i tillegg til høyere etableringskostnader, skal folk ut med mer i boligskatt, selv om huset er belånt over skorsteinspipa. Stoltenberg synes tydeligvis at det er greit at det er unge og andre i etableringsfasen som nå må betale skyhøye boligpriser og som samtidig sliter med det høye rentenivået.
Høyres håp er at sentrumspartiene nå, i siste året av denne stortingsperioden, i alle fall delvis vil innfri sine egne valgløfter fra 1997. Disse partiene gikk til valg i 1997 på klare løfter om redusert boligskatt. Den gangen ville Senterpartiet fjerne boligskatten på alminnelig boliger, mens KrF og Venstre fulgte Høyre og ville fjerne hele fordelsbeskatningen av egen bolig. Frem til nå har sentrumspartiene løpt fra løftene sine: Budsjettforhandlingene på et hotellrom i Oslo førte til at ligningstaksten, som er grunnlaget for skattlegging av egen bolig, skulle økes med 5 prosent mer enn Stoltenberg-regjeringen hadde foreslått. Resultatet er enda mer urettferdighet i et dårlig takseringssystem og mer skatt for folk flest.
