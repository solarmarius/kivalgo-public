
Stortinget, 18. februar 1998
Pressemelding fra nestleder i Høyre, stortingsrepresentant Børge Brende
Høyre ber bistandsministeren gripe inn:
Norske myndigheter bør reagere mot økende pengesløsing hos myndighetene i Zimbabwe
- Innkjøpet av 53 splitter nye Mercedeser for den politiske ledelsen i Zimbabwe føyer seg dessverre inn i rekken av en tiltagende pengesløsing blant de politiske toppene i landet. Innbyggerne opplever store og til dels økende sosiale og økonomiske forskjeller uten at regjeringspartiet ZANU-PF, som dominerer det politiske liv i Zimbabwe, tar disse utfordringene tilstrekkelig på alvor. Nasjonalinntekten pr. innbygger har de siste årene gått jevnt nedover og levekårene er blitt forverret.
Zimbabwe har i en rekke år vært en av Norges viktige samarbeidsland i det sørlige Afrika. I inneværende år vil landet motta ca. 60 millioner kroner i norsk bistand. Høyre ønsker at bistandsministeren snarest tar opp pengesløsingen med myndighetene og varsler at norske styresmakter ikke kan akseptere at levekårene for vanlige folk stadig forverres bl. a. gjennom kraftige nedskjæringer innenfor skole og helsevesen samtidig som de politiske toppene bevilger seg selv goder. Det siste innkjøpet av Mercedeser fremstår som uetisk med tanke på at over 60% av landets befolkning lever i den ytterste fattigdom. Høyre tar i førstkommende spørretime i Stortinget opp denne saken og ber der bistandsministeren gjøre det helt klart overfor de politiske myndighetene i Zimbabwe at hvis ikke bl. a. det siste innkjøpet av luksusbiler omgjøres vil det kunne få konsekvenser for norsk bistand til landet.
