
25. august 2000
Høyres Stortingsgruppe
Oddvard Nilsen, leder av samferdselskomiteen (Høyre):
HØYRE GLAD FOR AT TELENORS ABONNEMENTSPRIS BLIR GRANSKET
Jeg er glad for at samferdselsministeren har bedt Post- og teletilsynet om en vurdering av Telenors abonnementsavgift på fast telefon. En slik rapport, utarbeidet av andre enn Telenor, vil kunne gi svaret på om Telenor bruker denne avgiften som en del av priskrigen med private leverandører på det vanlige markedet for tellerskritt. Dette sier Høyres Oddvard Nilsen i en kommentar til at samferdselsministeren i brev av 23. august d.å. har bedt Post- og teletilsynet om å utarbeide en rapport, slik Nilsen bad statsråden om for kort tid siden. Utgangspunktet for Høyres ønske om en slik gjennomgang, var at Telenors konkurrenter stilte spørsmålstegn ved konkurransesituasjonen på telefonimarkedet.
Statsråden ber om at tilsynet analyserer i hvilken grad Telenors abonnementspris pr i dag er i samsvar med de underliggende kostnadene, og i hvilken grad Telenors abonnementspris de siste årene har vært i samsvar med de underliggende kostnadene. Statsråden har satt fristen for en slik rapport til 15. september d.å.
Jeg er fornøyd med at statsråden følger opp Høyres initiativ og jeg synes også at tempoplanen virker fornuftig. På denne måten håper jeg vi kan få en gjennomgang av situasjonen nå i høst og på den måten sikre kundene reell konkurranse, avslutter Oddvard Nilsen.
