
pressekonferanse 5. august 1997
Innledning av Høyres leder, Jan Petersen
Presentasjon av Høyre valgkamp
Høyre har stilt seg ambisiøse mål foran dette valget. Vår valgmålsetning er at vi
* igjen skal bli den største utfordreren til Arbeiderpartiet
* blir representert i alle fylker
* får en oppslutning hvor vi igjen ser 20-tallet
Dette er ambisiøse og krevende mål, hvor siktepunktet er regjeringskontorene. Vi akter å føre en offensiv valgkamp med dette for øye.
Vi kommer i valgkampen først og fremst til å konsentrere oss om egen politikk, Vår hovedmotstander er Arbeiderpartiet. Vi kommer derfor til å presentere for velgerne de viktige politiske forskjeller som går nettopp mellom Høyre og Arbeiderpartiet, og hvorfor vi mener den sittende regjering trenger avløsning.
La meg starte der: Dette valget handler om samfunnssyn, og hvilken kurs landet skal ledes etter de kommende fire år - inn i et nytt årtusen.
Til tross for enorme oljeinntekter, må vi konstatere at Norge sliter med Europas lengste helsekøer, en skole som ikke er god nok, og svikt i eldreomsorgen. For mange kan det synes som et paradoks, men det er det ikke.
Denne grunnleggende svikten innenfor statens kjerneoppgaver, skyldes en påfallende mangel på evne til å konsentrere innsatsen om det viktigste.
Dessverre mangler Arbeiderpartiet i tillegg viljen til å tenke nytt. Høyre har evnen og viljen. Ved å gjøre det viktigste først, vil vi gi bedre støtte til dem som trenger samfunnets hjelp, enten det er i form av medisinsk behandling, pleie, trygd eller sosial hjelp. Derfor er Høyresamfunnet også best i stand til å hjelpe dem som har behov for samfunnets sikkerhetsnett.
Arbeiderpartistat eller Høyresamfunn
I motsetning til Arbeiderpartiet har Høyre aldri hatt som målsetning å drive med
detaljstyring av folks hverdag. Høyresamfunnet er et tillitssamfunn. Mens Arbeiderpartistatens holdning er at de vet bedre enn deg hva som er ditt eget beste, er Høyres holdning at du selv vet best. I Høyresamfunnet vil det ikke være en prioritert politisk oppgave å ta fra folk muligheten til å handle på søndager eller å hindre foreldrene i å velge hvilken skole deres egne barn skal gå.
Høyre mener at kursen må legges om. Det er nødvendig å tilbakeføre valgfrihet og ansvar til familien og enkeltmennesket. Vi ser i dag et samfunn som blir stadig rikere, men som i økende grad satser på standardiserte A-4 løsninger som passer stadig færre. Med valgfrihet og mangfold i tilbudene, vil hver enkelt kunne velge den løsningen som passer best. Dermed blir behovene bedre ivaretatt.
Norge fortjener en borgerlig regjering
Skillelinjen i norsk politikk går fortsatt mellom dem som vil ha en stat som blander seg inn i alt for mye av folks hverdag og dem som vil basere politikken på en grunnleggende tillit til det enkelte menneske.
I virkeligheten finnes det bare to regjeringsalternativer i Norge: enten fortsatt Ap-styre eller en borgerlig regjering der Høyre utgjør kjernen. Det blir ingen handlekraftig borgerlig regjering i Norge uten Høyre. Høyres mål er et borgerlig flertall på Stortinget, ved at Ap, SV og Sp bringes i mindretall. Dette er også vår utfordring til velgerne: Skal Jagland få avløsning, må Høyre bli større enn 17 prosent.
Høyres tre hovedsaker
Selv om våre hovedbudskap er knyttet til den overordnede samfunnsutviklingen, til hva slags stat og hvilket samfunn vi vil ha, er det lett å se at vår kursendring får umiddelbare følger for folks hverdag. Det vil bli en utvikling hvor folk gjenvinner myndighet over eget liv, hvor familier, enkeltmennesker, organisasjoner og næringsliv i større grad kan velge løsninger som passer dem. Likevel vil en valgkamp også være preget av enkeltsaker og enkeltspørsmål. Det er tre saksområder som vil stå særlig sentralt i vår valgkamp og som jeg kort vil nevne:
Våre barn fortjener verdens beste skole
Utdanning og skole vil være Høyres viktigste sak i denne valgkampen. En god utdannelse er det beste samfunnet kan gi barn og unge. Kunnskap er nøkkelen til velstand og muligheter - både for enkeltmennesker og for Norge som nasjon. Utdanning og kunnskap er fremtidens oljekilder. Fremtiden ligger i hodet - ikke på bunnen av Nordsjøen.
Dessverre må vi konstatere at norsk skole ikke er god nok. Norske elever kommer langt ned på listen i internasjonale kunnskapstester - etter land som bruker mye mindre ressurser på utdannelse enn det vi gjør i Norge. Problemet er at det norske skolesystemet er bygget opp rundt en grunntanke om at det ikke alle kan lære, skal ingen lære. Denne holdningen har skapt likhetsskolen der idealet er det gjennomsnittlige. Både de svakeste og sterkeste elevene faller gjennom i dette systemet. Det virker som om sosialdemokratene tror at kunnskap kan omfordeles og utjevnes på samme måte som materielle goder.
Høyres alternativ er kunnskapsskolen. Vi vil styrke kvaliteten og kunnskapsformidlingen - fra første klasse i grunnskolen til universitetsnivå. Vi mener at det er en fordel om elever og foreldre kan velge mellom skoler med ulike pedagogiske opplegg. Skolen må i større grad tilpasses til elevene - og ikke bare omvendt.
Skattelette og kontantstøtte gir tiden tilbake til familien
Vi går inn for en skattepolitikk og kontantstøtteordning som gir tiden tilbake til familien. Vi vil ta et oppgjør med forestillingen om at offentlig pengebruk er så mye mer sosialt enn privat forbruk. Vi mener at familiene selv vet best hvor skoen trykker. Når familiene får beholde mer av lønnen, kan de også ivareta sine behov på en bedre måte. Sammen med kontantstøtte vil det skape større trygghet og mer velferd for den enkelte og for samfunnet som en helhet. Det vil gi familiene en reell mulighet til å velge hvorledes de vil innrette sitt liv - selv når de måtte være innstilt på å bryte Sylvia Brustads påbud om heldagsbarnehave.
Og det er mulig å redusere skattene dersom det offentlige konsentrerer innsatsen om kjerneoppgaver som skole, helse, eldreomsorg, veiutbygging, kriminalitet og forsvar. Kort sagt: setter det viktigste først. I budsjett etter budsjett har Høyre kombinert høyere bevilgninger til slike formål med betydelig reduksjoner i skattene og bedre budsjettbalanse.
Trygghet for helse og eldre
Trygghet for helse og eldre er et tredje hovedområde for Høyre i denne valgkampen. Jeg vil senere på pressekonferansen presentere vårt forslag om pasientrettigheter, og vil derfor ikke komme nærmere inn på dette emnet nå.
