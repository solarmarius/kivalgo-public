
15. november 2000
Høyres Stortingsgruppe
Erna Solberg:
Høyre vil gjøre Husbanken til en ungdomsbank!
Høyre la i dag fram et forslag om å omgjøre Husbanken til en bank for førstegangsetablerere. De siste årene har vi opplevd en sterk økning i boligprisene. Stigende boligpriser er først og fremst et problem for den gruppen som skal ut på boligmarkedet for første gang. Situasjonen er spesielt akutt i storbyene, hvor befolkningsveksten har vært størst og prisstigningen sterkest. Det er i denne sammenheng viktig å trekke et skille mellom førstegangsetablerere og boligkjøpere som også har en bolig å selge.
Som en følge av det høye prisnivået har de som skal kjøpe bolig for første gang, og som ofte har lite egenkapital og høy studiegjeld, problemer med å finansiere sin første bolig. For de fleste i denne kategorien er det uaktuelt å kjøpe bolig som kan finansieres med oppføringslån fra Husbanken.
Høyre foreslår nå å gjøre Husbanken til en bank for førstegangsetablerere. Dette gjøres
ved at midlene som i dag brukes til oppføringslån overføres til en ny modell for finansiering av boligkjøp. Høyre mener at det bør gis grunnlån i en ordinær bank og at topplån fra Husbanken formidles via det ordinære bankvesenet. Husbanken vil da inngå formidlingsavtaler med bankene og risikoen deles mellom staten og bankene.
En slik omlegging vil gi førstegangsetablerere rimeligere lån og redusere boligutgiftene til nyetablerte som ofte er i en vanskelig økonomisk situasjon på grunn av høye boutgifter. Det å sikre unge i etableringsfasen muligheter til å skaffe seg egen bolig med rimelige rentebetingelser er et av de viktigste tiltak som kan gjøres for å bedre fordelingen i det norske samfunn, sier Erna Solberg.
