
8. februar 2001
Høyres Stortingsgruppe
stortingsrepresentant Ivar Kristiansen, Høyre:
Skam deg statsråd Horn
Kulturminister Ellen Horn har vært i Nord-Norge, hvor hun åpnet NORDLYS-festivalen i Tromsø. I et intervju med NRK uttalte hun følgende:
"Det spesielle er jo at man har klart å lage et så vitalt kulturmiljø så pass langt nord som er særpreget, som er moderne, nytenkende. Jeg opplever vel at det er en frilyndt by og det bærer kulturlivet her preg av."
Skam deg, statsråd Horn, sier Høyres stortingsrepresentant Ivar Kristiansen.
En slik uttalelse forteller mye om hvordan statsråden ser på landsdelen, og er ikke en kulturminister verdig. Uttalelse vitner om kunnskapsløshet overfor nordnorsk kunst og kulturliv og en nedlatende holdning overfor den kulturhistorie og det aktive kulturliv som den nordlige landsdel representerer, sier Ivar Kristiansen.
Derfor, statsråd Horn: Bruk mer tid utenfor de store statlige institusjonene og mer tid i nord. Da vil du oppdage et kulturliv som i omfang og nivå kan sammenligne seg med hva som helst i landet, sier Kristiansen.
