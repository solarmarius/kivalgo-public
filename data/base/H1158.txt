
8. mai 2001
Høyres Stortingsgruppe
Per-Kristian Foss:
RENTEØKNINGEN ER EN USOSIAL INNSTRAMMING
Når politikerne ikke gjør jobben godt nok, må dessverre sentralbanksjefen gjøre det. Dagens renteøkning på et halvt prosentpoeng er et varsel om den jobben vi politikere må gjøre i forbindelse med høstens statsbudsjett. Det må legges avgjørende vekt på at statsbudsjettet bidrar til lavere renter, sier Per-Kristian Foss i en kommentar til dagens renteøkning fra Norges Bank. En renteøkning rammer usosialt. Høyere renter rammer hardest unge og nyutdannede, som skal nedbetale studielån og boliglån i tillegg til de daglige utgifter. De som roper høyest om fordeling, må derfor vise at de mener noe med det ved å bruke det offentliges penger på en mer fornuftig måte.
Foss mener det er avgjørende at man gjennomfører strukturendringer i den økonomiske politikken, for å legge grunnlaget for lavere rente i årene som kommer. "Ved siden av de grep vi kan gjøre i finanspolitikken på kort sikt for å redusere presset mot renten, må vi arbeide langsiktig for å bedre tilgangen på arbeidskraft og øke produktiviteten i norsk økonomi. Vi må revurdere næringsoverføringer, reguleringen av arbeidsmarkedet og organiseringen av offentlig sektor", avslutter Foss.
