
Oslo, den 8. september 1998
Høyres leder, Jan Petersen:
Regjeringen må øke den humanitære innsatsen på Kola
- Det er gledelig at Regjeringen nå er innstilt på å yte bistand til Murmansk og Kola, selv om Regjeringspartiene i budsjettet avviste Høyres forslag om en bistandspakke på 80 mill kroner til Murmansk, uttaler Jan Petersen i en kommentar til at Utenriksdepartementet har signalisert at de nå er positive til å vurdere flere tiltak for å avhjelpe den økonomiske og sosiale krisen på Kola.
- Forhåpentligvis er de signalene vi har fått fra Utenriksdepartementet et tegn på at Regjeringen har snudd og vil støtte Høyres forslag til utvidet humanitært engasjementet i Nord-Vest-Russland, uttaler Jan Petersen.
Høyres forslag om en bistandspakke skulle rettes mot bl.a sykehus, herunder overføring av medisiner og medisinsk utstyr, tiltak overfor barn, ikke minst i barneinstitusjonene og overfor psykisk utviklingshemmede. Bistanden skulle også inneholde støtte til oppbygging av frivillige organisasjoner i Murmansk og Nordvest-Russland forøvrig. - Å kanalisere støtte gjennom frivillige organisasjoner vil være reell utviklingshjelp fordi det bidrar til å bygge opp frivillige organisasjoner i Russland. Her er både Røde Kors som er aktive i Nord-Vestrussland fra før, og SOS Barnebyer viktige støttespillere, avslutter Petersen.
