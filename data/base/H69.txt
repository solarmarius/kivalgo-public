
Jan Petersen, Høyres leder
Møte med Høyres fylkesordførerkandidater
5. august 1995 kl. 11, Høyres Hus
Presseutdrag
Christies «forbaska» venteliste øker
Problemene i organiseringen av helsevesenet blir åpenbare for stadig fler. Hverdagen for mange behandlingstrengende i Norge preges av frustrasjoner og helsekøer til tross for den store innsatsen som gjøres av folk som jobber i helsevesenet.
I det siste har vi fått to viktige informasjoner om problemene i helsepolitikken:
Helsekøene har passert en kvart million. Antall brudd på ventetidsgarantien har økt med en tredel. Køene har vokst betydelig over de siste tre år. (Se plansje.)
Helseministeren prater flåsete om «den forbaska ventelistegarantien.»
Ventelistene har steget på nytt. De nye tallene pr. 30. juni viser at over 251.000 pasienter er registrert på venteliste for behandling. Vel 66.000 har ventet i mer enn et halvt år. 6.211 som var garantert behandling innen seks måneder står nå med brutte ventetidsgarantier. En rapport som nylig ble fremlagt viser at ingen har sørget for skikkelig oversikt over hvem som trenger behandling og når de kan få den.
Det er Stortinget som etter forslag av Syse-regjeringen har vedtatt ventetidsgarantien. Mot Arbeiderpartiets ønske vedtok Stortinget i april at ventetidsgarantien skal forbedres. De nåværende garantipasientene skal få en behandlingsgaranti på tre måneder. De fleste pasientkategoriene som ikke har garanti idag skal få en seks-måneders garanti.
Når helseminister Werner Christies holdning til dette er slik at han på Dagsrevyen forleden kunne snakke om «den forbaska ventelistegarantien,» viser det mangel på respekt for den viktige oppgaven han har. Det viser mangel på respekt for pasientene. Det viser mangel på respekt for dem som vil stramme inn helsepolitikken.
Jeg tror mange begynner å reagere på den manglende seriøsitet som preger enkelte sider av Arbeiderpartiets helsepolitikk. De har knyttet for mye prestisje til en politikk som ikke virker. Dermed blir politikken preget av motvilje.
De er ikke villige til å innse alvoret i kø-situasjonen.
De er ikke villige til å la pasientene velge, slik at kapasiteten kan utnyttes bedre.
De er ikke villige til å la pengene følge pasienten, slik at sykehusene får noe igjen for å ta unna køer.
De er ikke villige til å høre på forslag som de ikke har kommet på selv.
Pasientene blir skadelidende når det ikke blir gjort noe med feilene i systemet. Til tross for at kø-problemene er alvorlige og økende blir det ingen reformer så lenge Arbeiderpartiet får det som de vil. Regjeringen og statsministeren har vist at det er et politisk mål å beholde en helseordning som forhindrer misfornøyde pasienter i fritt å bytte sykehus.
Høyre vil gripe fatt i disse problemene ved å foreslå reformer som gir pasientene valgfrihet i samråd med sin lege. Pengene må følge pasientene til det behandlende sykehus. Systemet må være til for pasientene  ikke omvendt.
Christies «forbaska» venteliste øker. Men regjeringen foretar seg ingen ting.
