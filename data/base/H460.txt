
Pressemelding, Høyres Stortingsgruppe, 18. desember 1997
Stortingsrepresentant Kristin Krohn Devold
Stopp narkotikamisbruket i fengslene
Høyre er sjokkert over forholdene ved Trøgstad kretsfengsel og mener at det er på tide å få tilbakemelding fra Justisministeren om hva hun vil gjøre med narkotika-misbruket i fengslene.
Under budsjettbehandlingen vedtok Stortinget at Regjeringen skulle vurdere en utvidelse av mulighetene til å kontrollere og undersøke de innsatte. Høyre mener at dette bare er et av tiltakene for å løse det store narkotikaproblemet i fengslene og vi ønsker å få vite hvilke andre tiltak Aud-Inger Aure ønsker å gjennomføre for å få bukt med disse problemene.
På denne bakgrunn fremmer Kristin Krohn Devold, leder i Justiskomiteen, følgende interpellasjon til justisminister Aud-Inger Aure:
Undersøkelser i alle landets fengsler viser at mellom 40 og 60 prosent av alle innsatte i norske fengsler bruker narkotika under soning. Av disse er det en stor andel som begynner med narkotikamisbruk under fengselsoppholdet.
I Budsjett-Innst. S. 4. uttaler en samlet justiskomite at de vil be Regjeringen å vurdere en utvidelse av mulighetene til å kontrollere og undersøke de innsatte og besøkende.
Et annet virkemiddel som har hatt gode resultater er økt bruk av kontraktssoning.
Når og hvordan vil Justisministeren følge opp henstillingen fra Justiskomiteen om å vurdere økte muligheter til å kontrollere innsatte og besøkende? Hvilke tiltak ser Justisministeren som hensiktsmessige for å bekjempe narkotika i norske fengsler?
