
Stortinget, 4/11 1997
Pressemelding fra Jan Tore Sanner og Jan johnsen
Høyre vil selge kraftverk til industrien
I et privat lovforslag, fremsatt i Stortinget onsdag, foreslår Høyre at kraftselskapene i den kraftkrevende industrien skal få kjøpe kraftverkene som forsyner dem med kraft tilbake fra staten. Saken er aktualisert etter at Elkem har ønsket å kjøpe Saudafallene tilbake fra Statkraft.
Forslaget vil gjøre det lønnsomt for selskapene å investere i enøk, miljø- og opprustningsinvesteringer i kraftanleggene. Elkems planer om å doble kraftproduskjonen ved kraftverket i Sauda og bygge en eddiksyrefabrikk til en milliard kroner vil dermed kunne virkeliggjøres. Disse investeringene vil ikke være lønnsomme dersom selskapene mister bruksretten til kraftverkene når leieavtalene de har med Statkraft går ut før 2010.
Forslaget, som er fremsatt av Stortingsrepresentantene Jan Tore Sanner, Jan Johnsen og Per-Kristian Foss, vil samtidig bidra til å skape langsiktige, forutsigbare og konkurransedyktige rammebetingelser for den kraftkrevende industrien.
Høyre har godt håp om å få forslaget vedtatt siden regjeringspartiene i valgkampen stilte seg positive til at Elkem får forlenget konsesjonsperioden til Saudafallene
Bakgrunnen for forslaget er samtidig den forskjellsbehandlingen som de tidligere konsesjonærene i Svelgen-, Høyanger-, Bjølvo-, Tyssovassdragene og Storelva i Sauda ble utsatt for da Stortinget endret industrikonsesjonsloven i 1993. Lovendringen gjorde det mulig for kraftindustriselskapene å inngå avtale med staten om foregrepet hjemfall og samtidig kjøpe kraftverkene tilbake fra staten når den opprinnelige konsesjonsperioden nærmet seg slutten. Konsesjonærene i Svelgen-, Høyanger-, Bjølvo-, Tyssovassdragene og Storelva i Sauda ble imidlertid ikke omfattet av lovendringen siden de i perioden 1957-66 inngikk avtale med staten om foregrepet hjemfall mot å få en avtale om å få leie kraftverkene av Statkraft. For Elkems vedkommende går leieavtalen ut i 2010. Høyres forslag vil gi de tidligere konsesjonærene til de nevnte kraftverkene samme rettigheter som andre private kraftverkseiere.
