
Pressemelding Høyres Stortingsgruppe 2. november 2000
Stortingsrepresentant Erna Solberg;
A-etat må være mer aktiv overfor arbeidsledige med lese- og skrivevansker!
Det fremkom et klart ønske fra alle partier i dagens Storting om at A-etat må være mer aktiv og bygge opp bedre kompetanse overfor arbeidsledige med lese og skrivevansker. Debatten var initiert av en interpellasjon fra Erna Solberg på vegne av Høyre overfor arbeidsminister Jørgen Kosmo. Bakgrunnen er at det er dokumentert at svært mange av de arbeidsledige og attføringsklienter har lese- og skriveproblemer. Det er en god investering for et samfunn som mangler arbeidskraft og sliter med økende uføretrygding å gi gode tiltak målrettet mot lese- og skriveproblemene. Her svikter ofte kompetansen i A-etat og etaten må ruste opp kunnskapen om dysleksi, og det må skaffes et bedre erfaringsgrunnlag på hvilke tiltak som fungerer og hvilke som ikke fungerer.
"Jeg er glad for at arbeidsministeren understreket behovet for å satse på tilbudet til arbeidsledige/yrkeshemmede med lese- og skrivevansker, og innrømmelsen av at tilbudet kan bedres betydelig, ikke minst gjennom større grad av fleksibilitet. Jeg forutsetter at dette følges opp i instruksene overfor A-etat, sier Høyres Erna Solberg.
