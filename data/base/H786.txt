
Oslo, den 3. juni 1999
Annelise Høegh, Høyres helsepolitisk talskvinne
Uklart hva flertallets rett til helsehjelp vil bety
Stortingets sosialkomite legger i dag frem innstilling om ny pasientrettighetslov. "Høyre er glad for at det endelig har blitt flertall for å gi pasientene lovfestet rett til helsehjelp, men flertallsforslaget fra regjeringspartiene, Ap og SV er så uklart og har så mange begrensninger at vi ikke kan gi det vår støtte", sier Høyres helsepolitiske talskvinne Annelise Høegh. Hun viser til at flertallets rett til helsehjelp bare gjelder "innen de grenser kapasiteten setter", og at departementet gjennom forskrifter skal kunne bestemme hvilken helsehjelp pasientene kan ha rett til og om det skal være tidsfrister for å sikre gjennomføringen av retten.
"Retten til helsehjelp og fristen for å gi behandling må baseres på legens faglige vurdering av den enkelte pasient. Det er medisinskfaglige, og ikke politiske vurderinger som må legges til grunn", mener Annelise Høegh. "Jeg frykter at flertallet vedtar en lov som vil føre til nettopp det helseministeren har advart mot  at knappe ressurser bindes opp til klage- og domstolsbehandling. Det skyldes at vilkårene for rett til helsehjelp er uklare, og at man ikke sier noe om pasientenes rettigheter dersom behandlingsfristen ikke overholdes".
Høyre fremmer forslag om lovfestet rett til nødvendig helsehjelp innen en individuelt fastsatt medisinsk begrunnet frist. Pasientene skal tilbys behandling ved annen offentlig eller godkjent privat helseinstitusjon i Norge eller i utlandet for det offentliges regning dersom fristen ikke overholdes. "Vårt forslag gir pasientene klare rettigheter, som ikke begrenses av hva skiftende helseministre til enhver tid er villige til å legge i en uklar lov som gir departementet vide fullmakter".
Høyre følger også opp Lønning II-utvalgets innstilling, og foreslår å opprette faggrupper som skal gi råd om prioritering av helsetjenester innen sine fagfelt og et tverrfaglig, samordnende prioriteringsutvalg som skal gi råd om prioritering mellom pasientgrupper.
Høyre er tilfreds med at en enstemmig komite på tvers av regjeringens forslag har gått inn for å gi pasientene rett til raskere vurdering ved mistanke om alvorlig eller livstruende sykdom.
