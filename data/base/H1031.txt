
Oslo, den 10. februar 2000
Annelise Høegh, Høyres helsepolitiske talskvinne:
- Stortingsflertallet ga klar beskjed til helseministeren om rett til behandling
Annelise Høegh tok i en interpellasjonsdebatt i dag opp spriket mellom de forutsetninger stortingsflertallet satte for pasientenes rett til behandling da pasientrettighetsloven ble vedtatt i fjor sommer, og det utkast til forskrifter helseministeren har sendt på høring.
Representanter fra Høyre, Arbeiderpartiet og Fremskrittspartiet ga i dag klart uttrykk for at departementets utkast til forskrifter om rett til behandling ikke oppfyller de forutsetninger stortingsflertallet satte da pasientrettighetsloven ble vedtatt. Høyre forventer at helseministeren på bakgrunn av denne debatten og høringsrunden kommer tilbake med nye forskrifter som ivaretar stortingsflertallets synspunkter og sikrer pasientenes rett til behandling basert på medisinskfaglig skjønn fremfor gjennom en videreføring og lovfesting av dagens firkantede og sjablonmessige ventetidsgaranti.
I sine merknader til pasientrettighetsloven slo flertallet entydig fast at "med den usikkerhet som knytter seg til kvaliteten og ensartetheten av ventelistene, så bør ikke en rettighet til behandling knyttes til selve ventetidsforskriften". Flertallet sa også at retten til behandling skal oppfylles innen en tidsfrist knyttet til forsvarlig medisinskfaglig skjønn.
Likevel har helseministeren i utkast til forskrifter foreslått å både videreføre kriteriene og den generelle 3-månedersfristen fra ventetidsforskriften slik at det i realiteten er ventetidsgarantien som blir lovfestet. Stortingets flertall bekreftet i dag at man ikke ønsker dette, og at rettighetsbestemmelsen skal være en brekkstang for økte ressurser til helsevesenet. Helseministeren har i utkastet til forskrifter sagt at rettighetsfesting ikke trenger å innebære et behov for økte ressurser til helsevesenet. Han skriver faktisk at det å bruke pasientrettigheter som en brekkstang for økte ressurser til helsevesenet kan "gi gale incentiver og øke mistilliten til helsevesenet". Det er vel snarere mangelen på økonomiske ressurser som gjør at mange har mistillit til helsevesenet. Høyre advarer mot å gjøre dette til et nullsum-spill, hvor prioriterte pasienters rett til behandling skal sikres på bekostning av andre pasientgrupper.
