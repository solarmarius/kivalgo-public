
Oslo, den 10. juli 1998
Samferdselskomiteens leder Oddvard Nilsen
På høy tid med ny førerkortklasse
Med førerkort for personbil, klasse B, kan man kjøre bil med vekt inntil 3500 kg. For å kjøre tyngre biler kreves det førerkort for lastebil - klasse C. På grunn av omfattende opplæring er det dyrt å skaffe seg førerkort klasse C. I EØS-området eksisterer det en førerkortklasse for lette lastebiler med vekt opptil 7500 kg - klasse C1. I Norge er det ikke mulig å skaffe seg førerkort av klasse C1.
Mange av dem som skal kjøre biler med vekt over 3500 kg ville klare seg med førerkort klasse C1, da det ofte er lette lastebiler disse skal kjøre, men det krever i dag førerkort for tung lastebil. Med dagens stramme arbeidsmarked er det problematisk å skaffe sjåfører med lastebilsertifikat og mange bedrifter har problemer med å få utført oppdrag. Det er derfor et stort behov for å innføre en førerkortklasse for lette lastebiler også i Norge.
Høyre ba derfor Samferdselsdepartementet å innføre førerkortklasse C1. Samferdselsdepartement har nå fulgt opp Høyres forslag og varsler at C1-førerkort vil bli innført så tidlig som mulig i 1999. «Det er på høy tid at denne førerkortklassen også blir innført i Norge», uttaler Oddvard Nilsen.
