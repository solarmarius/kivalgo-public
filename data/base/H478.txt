
Gamlebyen skole, 20. august 1997.
Jan Petersen med utfordring til Jagland
Godta Høyres kunnskapspakke, eller kom med noe bedre
Den norske skolen har trukket ønsket om likhet for langt. De svakeste får ikke den hjelp de har behov for, og de dyktigste får ikke tilstrekkelige utfordringer. En av to elever kjeder seg på skolen viste en undersøkelse for noen måneder siden. Det viser at skolen hverken er utfordrende nok eller ambisiøs nok. Dagens skole hindrer kreativitet og nyskaping, og gjør oss fattigere.
Under vinter OL i Calgary fikk Norge ingen gullmedaljer. Det ble et ramaskrik, og vi fikk en tiltaksplan for å heve nivået i norsk toppidrett. Vi kan bare tenke oss hvilket oppstyr det ville blitt dersom Norge ikke hadde vunnet en eneste gullmedalje under Ski VM i Trondheim.
Men Norge deltar også i en annen konkurranse - en kunnskapskonkurranse. Og vårt land gjør det utilgivelig dårlig. Blant 41 land, mange av dem i den tredje verden og Øst-Europa, gjorde den norske skolen en svært dårlig figur i fag som matematikk og naturfag. Likevel har vi ennå ikke fått noen tiltakspakke for å heve kunnskapsnivået i norsk skole. Høyre vil i dag presentere skissen til en slik plan.
Sammen med denne planen følger det en utfordring. Det er en utfordring til Arbeiderpartiet og Thorbjørn Jagland: jeg kan ikke se at Arbeiderpartiet har programfestet noe forslag for å lære norske elever mer. I mangel av egne ideer, godta denne planen, eller fortell norske elever hvorfor du vil nekte dem verdens beste skole.
Over hele verden ruster man seg nå til møtet med det 21. århundre. Land etter land lanserer offensive programmer for å skape en bedre skole - slik at alle barn og ungdommer skal få nødvendige kunnskaper og ferdigheter til å møte de krav det nye årtusen stiller. Flere og flere erkjenner at dårlige skoler og dårlige lærere kan få katastrofale konsekvenser for elevene. Elevene har én sjanse - da må de beskyttes mot dårlig undervisning.
Hvis jeg skulle forklare tanken bak Høyres ti punkter med bare en setning, så ville jeg si som så. Kunnskap er det viktigste i skolen, og alt annet er av mindre betydning. For å klare seg, og klare seg godt, må våre barn kunne noe. Fremtiden for Norge ligger i hodet, og ikke på bunnen av Nordsjøen. Når oljen er borte, må vi leve av det som er oppe i hodene våre.
Høyres ti punkter er kontroversielle, fordi forslagene vil vekke motstand blant dem som henger fast i gamle dogmer. For at alle skal lære mest mulig, kan det bli nødvendig å dele inn klassen etter evner og interesser. For å få læringsro i skolen, kan ikke barn med store atferdsproblemer alltid sitte sammen med barn som følger med i timen. For å vite hva som er galt i norsk skole, må vi hvileløst teste og sammenligne prestasjoner.
Det er mulig enkelte norske lærere vil få prestasjonsangst av de forslagene som her legges frem. Det er det ingen grunn til. For det er politikere som i første rekke bør skamme seg over de dårlige resultatene i norsk skole. Høyre vil stille krav til skolen, ikke for kravenes egen skyld, men for å hjelpe elevene og løfte standarden i norsk skole.
På en rekke områder trenger skolen økte midler. Det bør være et minstekrav at alle elever får tilgang til en PC. Høyre vil også satse offensivt på å tilby mer etterutdanning til lærere. Men, igjen, det viktigste vi kan gjøre for norsk skole er å fokusere på kunnskap, ikke likhet.
