
3. august 2000
Høyres Stortingsgruppe
Jan Tore Sanner
------------------------------------------------------------------------------------------------------------------
Gi dispensasjon for rullestol på Galdhøpiggen
I juni søkte MS-rammede Sigbjørn Sørlie om dispensasjon fra verneforskriftene for Jotunheimen nasjonalpark, til å benytte en motorisert rullestol opp til Galdhøpiggen. 2. august ble det i flere media varslet at Sørlie hadde fått avslag på sin søknad. I begrunnelsen for avslaget pekes det blant annet på at rullestolen lager for mye støy, og at funksjonshemmede har mange andre områder hvor de kan nyte naturen.
Sanner har i dag sendt skriftlig spørsmål til Miljøvernministeren, og anmodet henne om å omgjøre avgjørelsen.
Funksjonshemmede må ha samme rett til naturopplevelser og friluftsliv som alle andre. Avslaget på søknaden til MS-rammede Sigbjørn Sørlie om å bestige Galdhøpiggen med en motorisert rullestol er firkantet og byråkratisk tolkning av reglene. Jeg er enig i at det skal være strenge regler for bruk av motorvogner i nasjonalparker, men dette er snakk om et enkelttilfelle hvor støybelastningen ikke kommer til å ha varige konsekvenser for nasjonalparken, sier Jan Tore Sanner.
