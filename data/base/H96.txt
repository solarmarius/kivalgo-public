
14. mai 1995Høyres formålsparagraf
Vedtatt på Høyres landsmøte
Høyres kommunalpolitiske manifest
Høyre vil føre en konservativ fremskrittspolitikk, bygget på det kristne kulturgrunnlag, rettsstaten og folkestyret, for å fremme personlig frihet og sosialt ansvar, medbestemmelse og eiendomsrett, og et forpliktende nasjonalt og internasjonalt samarbeid.
Trygge lokalsamfunn - gode kommuner
Høyres utgangspunkt for utviklingen i kommuner og fylker er enkeltmennesket, hjemmet og familien. Her starter vår politikk, for her starter ansvaret og omsorgen i samfunnet. Det er i de nære forhold at hver og en av oss tar ansvar for våre nærmeste. Lokalpolitikken må ta utgangspunkt i at det er i hjem, familie og blant naboer vi finner tilhørighet, omsorg, kultur og tradisjon. Det kommunale selvstyret er viktig for at politikken skal ha dette utgangspunktet.
Høyre ønsker et velferdssamfunn hvor den enkelte opplever tilhørighet og trygghet gjennom familie, nærmiljø og frivillig engasjement. Et godt og trygt lokalsamfunn er dessuten avhengig av en veldrevet kommune. Det er kommunen som sørger for de fleste offentlige velferdstjenester som betyr noe i hverdagen. Derfor spiller det en rolle hvem som styrer kommunen du bor i. De politiske partiene har nemlig forskjellige syn på hvordan kommunen skal drives:
Skal foreldre få større handlefrihet når det gjelder tilsyn og omsorg for egne barn, eller skal det offentlige bestemme mer?
Skal skolen først og fremst være et sted å lære eller et sted å være?
Skal eldre mennesker miste handlefrihet når de blir pleietrengende?
Skal pasienter få velge lege og sykehus?
Skal det bli dyrere eller rimeligere å eie egen bolig?
Skal kommunen møte bedrifter med byråkrati og reguleringer eller med serviceinnstilling?
Dette dokumentet beskriver hvordan Høyre mener kommunen kan bidra til å skape gode lokalsamfunn med personlig valgfrihet og sosial trygghet for innbyggerne. Her presenterer vi reformer som Høyre vil foreslå i kommuner og fylker etter valget i 1995. De fleste forslag står kommunene fritt til å gjennomføre. Noen forslag krever lovendringer, og disse vil Høyre foreslå i Stortinget.
Folkestyre, ikke forvaltningsstyre
Kommunen skal være til for innbyggerne og ikke omvendt. Derfor må folket få styre mest mulig av sin egen tilværelse, også i møtet med kommunale tjenester. Demokrati er mer enn at folket får velge politikere hvert fjerde år. Høyre mener at demokrati også er retten til å ta avgjørelser selv. Høyres nærhetsprinsipp betyr at beslutninger skal fattes så nær dem det gjelder som mulig, og helst av den enkelte eller familiene.
Høyres politikk i kommunene tar utgangspunkt i innbyggernes interesser:
Innbyggerne skal ha mulighet til å skape personlig velferd for seg og sine nærmeste. Høyres mål er at menneskene skal bli mest mulig selvstendige og selvhjulpne.
Kommunene skal sørge for et godt helsetilbud, en verdig eldreomsorg og en bedre skole. Høyre vil prioritere disse oppgavene høyest.
Kommunene skal drive effektivt. Det gir rom for økt innsats i helse, eldreomsorg og skole. God ressursbruk gir mer velferd for pengene.
Selv om velferdsstaten er blitt stadig mer omfattende i Norge, er det mange som kjenner utrygghet. Det er mange som ikke får sykehusplass eller sykehjemsplass. Mange føler stor utrygghet for voldsutviklingen. Mange faller utenfor i skolen og på arbeidsmarkedet. De grunnleggende oppgavene i velferdssamfunnet blir ikke løst godt nok, samtidig som det offentlige legger beslag på mer av norsk økonomi enn noen gang. Bedre velferdstilbud er derfor ikke bare et spørsmål om bevilgninger. Høyre vil at velferdstilbudet skal utformes av brukerne. Da blir tilbudet mer mangfoldig og bedre tilpasset innbyggernes viktigste behov. Frivillige og private krefter må slippe til slik at brukerne får relle valgmuligheter også når det offentlige betaler.
Fra køsamfunn til valgfrihetsløsninger
Det skaper utrygghet når eldre eller syke blir henvist til en kø fordi det ikke finnes alternativer til de offentlige standardløsningene. Derfor vil Høyre øke folks trygghet ved å gi den enkelte innbygger rett til å velge blant kommunale og private velferdstjenester, ut fra egne behov og ønsker. Høyre vil la foreldrene velge skole for sine barn, Høyre vil la pasienter velge sykehus og Høyre vil la eldre velge omsorgstilbud. Slik vil Høyre la innbyggerne bestemme ikke bare ved kommunevalgene, men også i hverdagsvalgene.
Hvis valgfriheten skal bli reell, må det offentlige tilskuddet gå direkte til det tilbud som brukeren selv velger. Tilskuddet må gis uavhengig av om brukeren velger et offentlig eller privat tilbud. Slik kan brukernes egne valg utforme velferdstilbudet. Makten blir flyttet fra politiske og administrative organer, og fra kommunale institusjoner, til innbyggerne.
Høyre vil på denne måten la velferdstilbudet bli styrt av dem som bruker tjenestene, og ikke av dem som produserer tjenestene. Når brukeren selv får rett til å velge, vil det bli flere som ønsker å tilby velferdstjenester. Da vil det vokse frem et bedre og mer mangfoldig tilbud. Valgfrihet gir derfor større trygghet for at du får et tilbud når du trenger det.
For å sikre innbyggerne størst mulig valgfrihet og kvalitet på offentlige tjenester, vil Høyre innføre anbudskonkurranser for kommunale tjenester. Dette gir bedre bruk av kommunens ressurser, og dermed kan mer settes inn på velferdstilbud som øker tryggheten. Regelen må være at hvis det ikke benyttes anbud, skal kommunen godtjøre at dette er begrunnet ut fra innbyggernes beste.
Bedre vilkår for småbarnsfamiliene
Familien er samfunnets viktigste fellesskap. Høyre vil føre en politikk som fremmer stabilitet og trygghet i familiene, økonomisk, sosialt og moralsk. Offentlig medvirkning til å løse oppgaver skal øke og ikke fortrenge familienes handlefrihet.
Høyre vil styrke familiens muligheter til å sikre barna en trygg oppvekst og en god utdannelse. Derfor mener Høyre at det offentlige har et ansvar for å bidra til familienes økonomiske handlefrihet, både gjennom å senke skattene og gjennom å øke støtten til tilsyn og omsorg. Dagens offentlige støtteordninger til barnepass er urettferdige: Bare en av tre småbarnsfamilier har barnehageplass, og disse plassene blir sterkt subsidiert fra stat og kommune. Høyre vil rette opp denne urettferdige ordningen og gi alle småbarnsfamilier like vilkår.
Høyre vil gi småbarnsfamiliene rett til å velge:
Minstekravene til barnehagene skal settes så lavt som forsvarlig. Det vil gi flere barnehageplasser og større mangfold i tilbudet.
Du skal ha frihet til å velge hvilken omsorg du vil gi dine barn før skolealder. Derfor må det gis støtte til barnepass direkte til den enkelte familie, dersom man ønsker å være hjemme med egne barn eller finne andre løsninger enn de offentlige.
Det må oppmuntres til ordninger der arbeidstager i samarbeid med arbeidsgiver kan regne arbeidstimer i årstimer, og på den måten variere arbeidsmengden gjennom året. Det vil gi større handlefrihet for barnefamiliene.
Uverdige helsekøer må fjernes
Det norske helsevesen gir ikke folk trygghet for nødvendig behandling. Det kan være køer til behandlingstilbud i ett fylke, mens det er ledig kapasitet i andre fylker eller ved private behandlingstilbud. Høyre mener det er uakseptabelt at politiske reguleringer eller fylkesgrenser bestemmer om pasienten får behandling i tide. Dagens helsepolitikk umyndiggjør pasientene. Høyre vil gi pasienten rett til å stille krav til leger og sykehus. Alvorlige lidelser skal behandles raskt. Derfor må kapasiteten ved sykehusene bedres. Høyre vil ha en ny helsepolitikk der pasienten får raskere behandling fordi pengene følger pasientens eget valg.
Høyre vil gi deg rett til å velge:
Du skal ha rett til fritt å velge lege. Høyre motsetter seg svekkelser av det frie legevalg.
Du skal få velge mellom sykehus på tvers av fylkesgrenser. Pengene skal gå direkte til det tilbud du velger i samråd med din egen lege.
Du skal fritt kunne bruke penger på egen helse. Høyre vil stimulere til flere private helsetilbud for å sikre innbyggerne større valgfrihet og dermed trygghet for at det finnes flere tilbud.
Du skal få behandling så raskt som mulig på offentlig, privat eller utenlandsk sykehus hvis du er omfattet av ventelistegarantien.
Du skal få tilbud om pasienthotell straks helsen tillater det etter behandling. Dette vil gi et mer tilpasset tilbud og frigjøre sykehusplasser til pasienter med større behov.
Forebyggende helsearbeid må styrkes i helsetjenesten og i all helseutdanning.
Eldrepolitikk for verdighet og omsorg
Høyre vil ta utgangspunkt i at de aller fleste eldre er friske og selvhjulpne, og at de ønsker å gjøre personlige valg. Selv om eldre får behov for pleie og omsorg, mister man ikke sin evne til å ta ansvar og gjøre selvstendige valg. Når den eldre i dag betaler egenandel for hjemmetjenester og det meste av sin inntekt for en sykehjemsplass, må det være en selvfølge at den eldre har rett til å stille krav til kvalitet. Derfor må eldreomsorgen forandres, slik at den eldre blir avtalepart i stedet for klient.
Høyre vil gi deg rett til å velge:
Du skal få bo hjemme så lenge du kan. Trygghetsalarmer skal kunne knyttes til politi-/vektertjenester og brannvesenet i tillegg til helsetjenester.
Du skal sikres en kontrakt når du trenger hjemmetjenester, slik at det på forhånd er avtalt hva som skal gjøres, til hvilke tider og hvem som skal utføre tjenesten. Høyre vil at også private skal kunne utføre hjemmehjelpstjenester, slik at du kan velge mellom ulike tilbud.
Du skal ha trygghet for hjelp når du trenger det. Hjemmeboende eldre kan i perioder ha helseproblemer eller føle utrygghet som reduserer selvhjulpenheten. Høyre vil derfor innføre forsøk med en trygghetsgaranti: Hjemmeboende eldre skal på eget initiativ kunne skrive seg inn på trygghetssentra der de kan få et tilpasset omsorgstilbud i en kortere periode, inntil man er beredt til å reise hjem igjen eller er gitt et annet tilbud.
Du skal få velge mellom ulike sykehjem eller andre bo- og servicetilbud. Den enkelte bør f.eks. kunne flytte nærmere sine pårørende, gjerne i andre kommuner enn hjemkommunen.
Du skal ha handlefrihet som beboer i sykehjem. Sykehjem skal være et hjem, og det må derfor være et mål at sykehjemmene har form av bofellesskap der alle som ønsker det har eget rom eller egen leilighet.
Du skal som bruker av eldretjenester få si din mening. Høyre vil at eldreomsorgen jevnlig skal bli kvalitetsvurdert.
Høyre vil støtte eldresentrene, fordi de er viktige for eldres aktivitet og sosiale kontakt.
En skole med kvalitet og mangfold
En god utdannelse er det viktigste samfunnet kan gi barn og unge. Høyre vil styrke den faglige kvaliteten i skolen for å gi de unge større muligheter til å beherske vårt krevende informasjonssamfunn. Skolen utfører i dag mange oppgaver som er foreldrenes ansvar. Høyre vil ha mer tid til skolens hovedoppgave: Kunnskapsformidling og holdningsdannelse. Høyre vil også styrke foreldrenes og elevenes innflytelse gjennom å øke valgfriheten.
Høyre vil gi deg rett til å velge kvalitet:
Du skal ha frihet til å velge hvilken grunnskole dine egne barn skal gå på. Et kommunalt tilskudd skal følge eleven direkte til den skolen som velges. Elever som ønsker å gå på den nærmeste skolen, skal gis førsterett. Skoleskyssordningene må avgjøres i den enkelte kommune eller ved den enkelte skole.
Du skal som elev selv få velge videregående skole innenfor eller utenfor eget fylke. Et fylkeskommunalt tilskudd skal følge eleven direkte til den skolen eleven velger.
Du skal ha trygghet for at skolen holder høy kvalitet. Høyre vil ha flere undervisningstimer og større pensum, særlig i norsk, matematikk og engelsk. Høyre vil også fornye skolebøkene i grunnskolen.
Høyre vil opprettholde kristendomsfaget i skolen.
Høyre ser positivt på private skoler. Også disse skolene må tilfredsstille faglige krav.
Du skal være sikret at barna får gode kunnskaper om informasjonsteknologi. Høyre vil styrke etterutdannelsen i informasjonsteknologi for lærere.
Dine barn skal ha rett til tilpasset opplæring. Høyre vil gi elevene bedre muligheter til fordypning på sterke fagområder og til faglig støtte på svake fagområder.
Du skal ha rett til å vite hva barna dine lærer - og hva de ikke lærer godt nok. Høyre vil innføre jevnlig evaluering av elever, lærere og skoleledelse, samt lærebøker og skolens resultater. Høyre vil innføre karakterer fra 4. klasse og standardiserte prøver i 3., 6. og 9. klasse. Skolens resultater bør offentliggjøres fra 9. klasse. Høyre vil innføre eksamen i alle skriftlige fag ved avslutningen av grunnskolen.
Foreldrene har hovedansvaret for barnas oppdragelse. Skolen skal styrke barnas selvrespekt og dermed respekt for andre. Høyre vil gi skolen anledning til å iverksette strenge reaksjoner på mobbing og andre disiplinærproblemer.
Alle skoler bør ha et formalisert samarbeid med politi- og lensmannsetaten for å informere elevene og styrke holdningene mot kriminalitet og narkotika.
Høyre vil styrke samarbeidet mellom hjem og skole, for eksempel ved at det opprettes egne driftsstyrer for grunnskolene.
Høyre vil styrke fagopplæringen. Reform 94 har bidratt til å svekke mange yrkesfag. Høyre vil utvide antall grunnkurs, gjenopprette grunnkurset i handel- og kontorfag, og gjøre teoriundervisningen mer yrkesrettet.
Høyre vil myke opp de stivbente lærlingereglene i Reform 94. Bedriftene må selv få velge lærlinger og prøvetiden må gjeninnføres. Det må åpnes for at skoletrett ungdom kan begynne direkte i lære etter grunnskolen.
Etter- og videreutdannelsen for lærerne må bli bedre. Eldre lærere bør få egne, tilpassede tilbud.
Innbyggerne skal ha krav på trygghet
Høyre mener at den mest grunnleggende samfunnsoppgave er å sikre innbyggerne trygghet for liv, helse og eiendom. I dag svikter samfunnet denne oppgaven. I mange lokalsamfunn blir innbyggerne stadig oftere utsatt for volds-, narkotika- og vinningskriminalitet. Samfunnet må reagere raskt og sterkt mot kriminelle handlinger.
Høyre mener du har krav på trygghet:
Du skal kunne gå trygt på gaten. Høyre vil ha mer patruljerende politi i storbygater og nærmiljø for å øke tryggheten.
Høyre vil øke bevilgningene til politi og rettsvesen. Politiets ressursbruk må bli mer effektiv.
Samfunnet skal reagere raskt på ungdommers første lovbrudd. Høyre vil gi konfliktrådene mulighet til å pålegge gjerningsmannen å rette opp skade, og vil at foreldrene skal bære større økonomisk ansvar for barns skadeverk.
Høyre vil ha flere behandlingsplasser for narkomane. Private behandlingstilbud må likestilles med de offentlige, fordi det viktigste er at det blir flere behandlingsplasser. Det bør opprettes egne institusjoner for tvangsbehandling. Det er særlig viktig at gravide misbrukere får behandling, av hensyn til det ufødte barn.
Innbyggere og bedrifter har krav på effektivitet og service
I dag er mange kommuner preget av en sterk sektordeling. Innbyggerne opplever ofte at kommunale systemer og regelverk blir viktigere enn brukerne av kommunale tjenester. Dette er ikke minst et problem for mange små og mellomstore bedrifter. Høyre mener at hensynet til innbyggerne skal bestemme hvordan kommunen skal organisere sine tjenester. Enkeltpersoner, husholdninger og bedrifter har krav på effektivitet og serviceinnstilling fra kommunens side.
Høyre vil sikre effektivitet og service:
Du skal ikke betale mer for kommunale tjenester enn det de koster. Kommunale avgifter skal være så lave som mulig. Det sikres ved at det innføres konkurranse om tjenesteproduksjon.
Høyre vil at kommunene skal slippe unødig overstyring fra staten. Øremerkede tilskudd bør ikke forekomme unntatt i helt spesielle tilfeller.
Høyre går imot å redusere arbeidstiden i kommunene uten tilsvarende lønnsreduksjon. Det er ikke forsvarlig at enkeltgrupper av ansatte får arbeide 6 timers dag med full lønn.
Høyre vil at kommunene ikke unødig skal binde opp kapital i eiendommer eller virksomhet som heller kan selges til private. Det er viktigere å frigjøre kapital som kan investeres i helse, eldreomsorg eller utdannelse, eller tilbakeføres skattebetalerne i form av lavere skatter og avgifter.
Du skal ikke få økt kommuneskatt. Høyre sier nei til å la det bli fritt frem for kommunene å øke skattene. Kommunene må ikke få reduserte statlige overføringer dersom de setter ned kommunale skatter og avgifter. Statlige overføringer må baseres på forutsigelige og objektive kriterier.
Du skal ha trygghet for at dine skattepenger forvaltes effektivt. Høyre vil ha konsekvent bruk av anbudskonkurranser. Kommunen skal bestille og kontrollere kvalitet på tjenester, ikke nødvendigvis selv utføre dem.
Høyre vil hindre at kommunal virksomhet gis økonomiske fordeler som rammer private bedrifter.
Du skal få si din mening om kommunens servicenivå og kvaliteten på kommunale tjenester. Høyre vil innføre brukerundersøkelser både blant innbyggere og bedrifter.
Du skal slippe unødvendig byråkrati og skjemavelde i kommunen. Kommunale etater bør ha utvidede åpningstider minst én dag i uken. Du skal få svar på henvendelser innen bestemte tidsfrister, og du skal kunne holde deg til én og samme saksbehandler i én og samme sak.
Du skal slippe å søke kommunen om byggetillatelse i mindre byggesaker. Der naboer har godkjent bygging, skal det være nok å sende varsel til kommunen. Hvis kommunen har innsigelser, er det opp til kommunen å reagere.
Høyre vil følge en forutsigbar praksis for åpningstider for butikker og serveringssteder. Søknader om skjenkebevilling bør innvilges med mindre hensyn til bomiljøer taler mot dette. Høyre vil styrke kontrollen med bevillingshavere, og vil konsekvent inndra bevillingene ved mislighold.
Unge sosialhjelpsmottagere skal ha plikt til å gjøre en arbeidsinnsats som gjenytelse for sosialhjelpen.
Et bedre miljø
Strenge miljøkrav er viktig for at alle innbyggere skal ha gode levekår. Høyre vil ikke akseptere at enkeltpersoner, bedrifter eller offentlig virksomhet velter byrder over på fremtidige generasjoner gjennom å bryte ned miljøet. Høyre står fast på prinsippet om at forurenser skal betale, også for skjerming mot støyforurensning.
Høyre vil handle lokalt:
Din kommune skal innføre kildesortering av avfall. Høyre vil la private konkurrere med kommunen om avfallshåndtering for å holde avgiftene lavest mulig.
Det skal legges til rette for et godt og effektivt kollektivtilbud. Kollektivtransporten må settes ut på anbud for å gi brukerne en bedre tjeneste.
Miljøvennlig drivstoff bør tas i bruk i samferdsel og i bedrifter.
Det må bli bedre overvåkning av skipstrafikken i våre kystnære farvann, slik at miljøkatastrofer kan unngås.
Grønne lunger i bomiljøene skal tas vare på.
Innbyggerne skal skjermes for støy ut over de fastsatte normer.
Adgang til friluftsområder er viktig for kommunens innbyggere, men eiendomsretten må ikke overkjøres av staten. Høyre vil ikke la ansvar og kontroll over friluftsområder overføres fra kommunalt til statlig oppsyn.
Høyre vil sette inn miljøtiltak der de gir størst virkning. Derfor må nitrogenrensing ikke pålegges kommunene før det kan dokumenteres at slik rensing har noen effekt.
Du har krav på effektiv trafikkavvikling
Både for bedrifter, familier og enkeltpersoner er det viktig at kommunenes trafikksystemer er effektive. Høyre vil ha et moderne veinett som reduserer køproblemer og samtidig øker trafikksikkerheten. Høyre vil også legge vekt på å skjerme bomiljøer for støy og miljøproblemer.
Høyre vil ha en bedre og tryggere trafikkavvikling:
Du skal ha god fremkommelighet på hovedveiene. Det bidrar til mindre utslipp og færre ulykker. Samtidig ønsker Høyre å bruke fartsdempende tiltak i småveier i boligstrøk.
Du skal være sikret at bompenger utelukkende betaler veiformål. Høyre vil fjerne bomstasjoner straks den aktuelle veiutbyggingen er nedbetalt.
Du skal ha trygghet for at barna dine har en trygg skolevei.
Et kulturtilbud med kvalitet og mangfold
Et rikt kulturliv er viktig for å bevare de verdier som er felles for vårt samfunn. Kulturarven styrker både den lokale og den nasjonale identitet i møtet med et åpnere og mer internasjonalt samfunn. Kultur er også viktig for å sikre næringsutvikling og bosetting. Høyre mener at kommunene har et særlig ansvar for at barn og unge får delta i kulturopplevelser som gjør dem bevisst sine røtter og tradisjoner.
De frivillige organisasjonene gjør en viktig innsats i mange lokalsamfunn. Høyre verdsetter denne innsatsen, og vil derfor gi organisasjonene bedre arbeidsvilkår. Det er viktig at den offentlige støtten ikke griper inn i organisasjonenes særpreg eller selvstendighet.
Høyre vil ha et godt kulturtilbud:
Barne- og ungdomsidretten og de frivillige barne- og ungdomsorganisasjoner skal ha gode vilkår.
Du skal ha tilgang til biblioteker med godt utvalg av bøker og annen kunnskapsformidling. Høyre vil at biblioteket skal være et kulturelt og sosialt knutepunkt i lokalsamfunnet, og at bibliotekene prioriterer åpningstider som kan øke besøkstallet.
Muséene skal være tilgjengelige og attraktive. Høyre vil at muséene skal samarbeide nært med skolene for å styrke elevenes kunnskaper om historie og kultur.
Det må stilles strenge krav til arkitektur og bevaring av kulturverdier i kommuneplanleggingen.
