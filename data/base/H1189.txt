
Stortinget, 14. juni 2001
Ingvald Godal
Høyre vil ha partiavtale om forsvarsrammen
- Partiene må forplikte seg til å følge opp vedtaket om forsvarsstrukturen i de årlige budsjettene. Dette har ikke vært gjort av andre partier enn Høyre og Fremskrittspartiet på 90-tallet. Derfor er det nå helt avgjørende for Forsvarets forutsigbarhet at vi får på plass en skriftlig avtale mellom partiene om den økonomiske finansieringen.
Høyre har fått betydelig gjennomslag for våre forslag til ny krigsstruktur for forsvaret.
MTB-våpenet skal videreføres. Høyre forutsetter at serieproduksjon av Skjold-klassen iverksettes så raskt som mulig og innfases gradvis etter hvert som fartøyene blir bygget.
Hæren styrkes ved at brigade 12 i Trøndelag opprettholdes. Høyre har understreket viktigheten av å videreføre forsvaret med 4 brigader, og gikk inn for å bygge ut brigaden på Østlandet til en full brigade. Dette ble det ikke flertall for.
Heimevernet videreføres på dagens nivå med 83 000 soldater. Reduksjonen både av antallet HV-soldater og HV-distrikter unngås.
Det er enighet om at F16-flyene må erstattes av nye kampfly etter 2010. Disse skal finansieres på samme måte som fregattene, dvs. helt eller delvis utenfor forsvarsrammen.
- Vi må nå få kontrollregnet hva den vedtatte styrkestrukturen vil koste. Så må partiene i en skriftlig avtale forplikte seg til å følge opp vedtaket om forsvarsomleggingen med tilstrekkelige bevilgninger i de årlige budsjettene.
