
10. august 1999
Høyres Stortingsgruppe
Per-Kristian Foss:
BOLIGSITUASJONEN KREVER HANDLINGER  IKKE NYE UTREDNINGER!
Boligsituasjonen i hovedstaden er ikke bare et spørsmål for Oslo kommune, men har nasjonal interesse. Inngangsbilletten til boligmarkedet er mange steder i landet for høy. Nybyggingstakten er ofte for liten, og det bygges for få små boenheter som er egnet for ungdom som skal inn på boligmarkedet. Det er hovedårsakene til at boligmarkedet ikke fungerer. Høyre støtter kravene som Oslo kommune har sendt til Statsministeren om boligsituasjonen i hovedstaden, og statlige hindre for økt boligbygging. Dette er initiativ som Høyre vil følge opp på Stortinget.
Situasjonen krever iverksettelse av tiltak nå, ikke årelange utredninger slik regjeringen har varslet. Høyre vil prioritere;
En Husbankreform, med sikte på en omlegging av Husbanken til en førstehjemsbank og fleksible regler som tar hensyn til høye kostnader i storbyområdene.
En total gjennomgang av Plan- og bygningsloven med sikte på forandringer og større rom for lokalt skjønn og tilpasning.
Øke tilskuddet til bygging av studentboliger og gjøre regelverket mer tilpasset de faktiske kostnader.
Høyre foreslo å øke bevilgningene til studentboliger i Høyres alternative statsbudsjett for 1999, og sikret flertall for økte bevilgninger til bygging av studentboliger ved revidert nasjonalbudsjett. Høyre har flere ganger pekt på farene for at boligmarkedet kan utvikle seg i den retning som vi nå ser.
Regjeringen vil sette ned en kommisjon eller et utvalg hver eneste gang de skjønner at politikken deres ikke fungerer. Det må det bli en slutt på. Det som trengs for boligpolitikken er handlinger og ikke en ny kommisjon., sier Høyres parlamentariske nestleder Per-Kristian Foss i en kommentar.
Når vi hører statssekretær Per Olaf Lundteigen prate, kan man bli ledet til å tro at han skjønner problemet og er villig til å føre en boligpolitikk som vil bidra til å løse problemene, men når vi ser hvordan Senterpartiet handler, skjønner man at det er mangelen på en politikk på området som er problemet, fastslår Foss.
Senterpartiet har hatt flere anledninger til å støtte Høyres forslag om en total gjennomgang av plan- og bygningsloven. Senest i oktober i fjor ville ikke regjeringspartiene være med på dette, sier Per-Kristian Foss.
Høyre vil, på Stortinget, følge opp byrådslederen i Oslos brev til Statsministeren. Det er flere punkter som vi har fremmet tidligere, men som vi altså må fremme igjen fordi flertallet ikke har villet være med på å forenkle regelverket. Høyre vil derfor, nok en gang, ta initiativ til forenklinger av plan- og bygningsloven og fremme forslag om å reformere Husbanken, sier Per-Kristian Foss.
--------------------------------------------------------------------------------------------
Kommentar:
Per-Kristian Foss, Parlamentarisk nestleder 23 31 31 86
Jan Børre Staff, Politisk Rådgiver, 23 31 33 56
