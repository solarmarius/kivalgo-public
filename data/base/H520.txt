
Stortinget, 27. mai 1997
fra HØYRES JUSTISFRAKSJON
STRAFFBART Å VÆRE DUM ?!
I de nye aksjelovene, støtter flertallet i Stortinget regjeringens forslag om å innføre en helt ny type straffehjemmel i selskapsrettslig sammenheng. I følge forslagene § 19-2 er det gitt en regel om at personer i selskapsledelsen eller ledende ansatte skal ha straffeansvar dersom de utviser grov uforstand. Dette ansvaret skal gjelde selv om vedkommende ikke har overtrådt noe konkret lovbestemmelse. Det skal være en generell sekkebestemmelse som gir domstolene mulighet til skjønnsvurdering i den enkelte straffesak.
Høyre er klart imot en slik bestemmelse, og stemte i dag imot den i Stortinget. Det er en rekke straffebestemmelser i straffeloven og i særlovgivningen ellers, som til sammen er mer en nok for å straffe de som forgår seg, i tillegg til de lovbestemmelser som de nye aksjelovene fastlegger.
Høyre synes at denne bestemmelsen beveger seg i ytterkant av hva som kan bør være tillatt i forhold til kravet om at ingen må dømmes uten etter lov. Her oppstilles det bare en ansvarsregel, og ingen objektiv gjerningsbeskrivelse. Konsekvensen er at det å sette igang risikoprosjekter er straffbart per definisjon, selv om alle involverte parter er klar over usikkerhetene. Det blir nær sagt straffbart å være dum, i hvert fall hvis resultatet er dårlig.
