
Austrheim Høyres årsmøte
Mandag 30. januar 1995
Jan Petersen, Høyres leder
Presseutdrag
Arbeiderpartiet og Senterpartiet står sammen om det som rammer distriktene, men slåss om å plastre såret
Vi har i uken som gikk sett hvordan Arbeiderpartiet og Senterpartiet slåss som Tuppen og Lillemor. Faktum er at selv om de nå strides om noen plastre på såret, så står de sammen om nesten alt det som virkelig rammer distriktene.
Begge partiene fører en småbedriftsfiendtlig politikk. Det gjelder beskatning og byråkrati. Det gjelder strengere regulering av overtid og midlertidige ansettelser. Begge partiene fører også en forbrukerfiendtlig politikk. Jeg nevner økt moms og bensinprisøkning på mer enn 50 øre  bare på et halvt år! Begge partiene fører i praksis en politikk for mindre kommunalt selvstyre, ved at de lar staten forsyne seg mer av kommunenes egne skatteinntekter.
Når de slåss idag, er det bare på overflaten. Vi skal ikke lenger tilbake enn til høstens behandling av statsbudsjettet, konsesjonsloven og arbeidsmiljøloven i Stortinget for å se at de lett finner hverandre i praktisk politikk.
Senterpartiets distriktspolitiske satsning  som helt ensidig fokuserer på konflikter og symboler  er meget politisk interessant fordi den river Arbeiderpartiet med seg til å gå enda lengre i en «stakkarsliggjøring» av distrikts-Norge. I sak etter sak ser vi hvordan Arbeiderpartiet lar seg presse av konkurransen med Senterpartiet på venstresiden i norsk politikk.
Vi må ta et oppgjør med en tiltagende tendens til «stakkarsliggjøring» av norske distrikter, som bygger opp under forestillingen om distriktene som subsidiesluk. Mye av verdiskapningen skjer i distriktene og entreprenørånden er levende.
Høyre vil legge til rette for en politikk som gir langt bedre arbeidsbetingelser for småbedriftene og for forbrukerne. Vi vil dyrke entreprenørånden  ikke kvele den. Vi vil ha stabile vilkår for bedriftene  ikke stadige trusler om dyre og urettferdige skatteendringer. Det må være lovlig å lykkes med å trygge sin og familiens fremtid. De som får det til må ikke behandles som skurker og forfølges av et nidkjært byråkrati. Det er bedre at bedriftene får konkurrere  innenlands og utenlands  innenfor oversiktlige og greie rammer, enn at de drepes av et håpløst bedriftsklima for så å bli forsøkt kunstig gjenopplivet med spesielle hjelpetiltak.
Debatten om distriktenes fremtid er kommet så skjevt ut som mulig, etter at Senterpartiet ved årsskiftet ganske åpent gjorde det klart at de av taktiske grunner måtte skaffe seg flere fiender. Den oppgaven har de gått løs på med liv og lyst  og inntrykket av taktikkeri er ikke svekket ved at partiet plutselig viste interesse for de indre bydeler i Oslo. Jeg vil advare mot de motsetninger som skapes. Vi er ett land og ett folk, og for Høyres politikk er det et ufravikelig krav at det skal være helheten som teller.
