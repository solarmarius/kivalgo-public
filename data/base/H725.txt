
Narvik, 26. februar 1998
Jan Petersen
Jagland må sette landet og miljøet - ikke partiet - først i gasskraftdebatten.
Norge er avhengig av en sterk industri for å opprettholde arbeidsplasser og velferd. Den kraftkrevende industrien står i en særstilling når det gjelder behovet for forutsigbare rammevilkår. Da er tilgangen på kraft viktigst. Arbeiderpartiet skaper unødvendig usikkerhet når de holder fast på sitt vedtak om at kraften fra gasskraftverkene ikke kan brukes innenlands. Jaglands behov for å tekkes intern opposisjon kan koste landet investeringer og arbeidsplasser som vi sårt vil trenge når oljeinntektene begynner å minke.
Kravet om at gasskraftverkene må eksportere kraften de lager må bunne i misforståelser. Etter at Kyoto-avtalen kom på plass må vi også regne med at det blir etablert et internasjonalt system for handel med CO2-kvoter. Ved kjøp av CO2-kvoter vil Norge kunne utnytte kraften lokalt og likevel oppfylle avtalen.
Alternativene er både dårligere miljøpolitikk og dårligere industripolitikk. Dersom man holder fast på at kraften skal eksporteres, vil Norge realistisk sett måtte øke importen av kraft fra Sverige og Danmark - det vil si kjernekraft og kullkraft. Ingen av delene er å foretrekke miljømessig foran gasskraft.
Skal vi dessuten, som Arbeiderpartiet har vedtatt, være selvforsynt med fornybar kraft må vi også anta at kraftprisene vil stige og at den kraftkrevende industrien taper for utenlandske konkurrenter, eller selv velger å flytte ut. Da blir produksjonen overtatt av land med en langt mer miljøskadelig kraftforsyning enn den norske.
Det vil derfor være meget uheldig dersom Thorbjørn Jagland fortsetter å sette hensynet til partifreden foran hensynet til landet og miljøet.
