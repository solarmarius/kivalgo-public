
Høyres Stortingsgruppe, 4. juni 1997
Per-Kristian Foss
Arbeiderpartiet vil ikke prioritere
I dagens debatt om langtidsprogrammet gir Arbeiderpartiet inntrykk av at bare en arbeiderpartiregjering kan prioritere, og sette grensen mellom fornuftig brukte penger og inflasjonsskapende penger. Slik er det selvfølgelig ikke.
Lederen i finanskomiteen, Bjørnar Olsen, satte i dag ord på det. Den dyreste reformen i Arbeiderpartiets program for kommende periode er ikke eldreomsorg, ikke enerom, omsorgsboliger, et løft for helse og eldre. Det er etterutdanningsreformen, og, som lederen i finanskomiteen sa, «koste hva det koste vil». Det er en åpen sjekk underskrevet av partileder og statsminister. Slik systemet er lagt opp, vil det i sin form kunne koste samfunnet årlig mellom 60 og 90 milliarder kr, og det offentlige skal betale en tredjedel av dette.
Høyres beskjed er at de viktigste oppgavene, kjerneoppgavene, er helse, utdanning, kriminalitetsbekjempelse og infrastrukturinvesteringer med vekt på samferdsel.
Det viktigste budskap innenfor helsesektoren er ikke at det trengs mer ressurser, men først og fremst trengs det systemendringer. Vi må øke innsatsen og rive politiske grenser i Helse-Norge, gjennomføre en stykkprisfinansiering, gi penger direkte til sykehusene og la staten ta et større ansvar for prioriteringer i helsevesenet, la private helseinstitusjoner møtes med takk og ikke med forbud, styre sammen med personalet og ikke i evig konflikt med personalet i helsesektoren.
På utdanningssektoren trengs det en kunnskapsreform, en reform som endelig kan konsentrere seg om undervisningens innhold. Vi tilhører ikke lenger det øvre sjikt av OECD-land når det gjelder utdanning. Høyres svar er et virkelig løft for å fylle reformene som er i ferd med å bli gjennomført, med et sterkere faglig innhold, øke mangfoldet i skoletilbudet og øke valgfriheten for den enkelte.
