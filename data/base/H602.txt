
Pressemelding, Høyres Stortingsgruppe, 9. mars 1998
Sonja Sjøli (H)
Interpellasjon om nasjonalt helsemuseum
- Vil ha vurdering av ulike finansieringsformer
Sonja Sjøli stiller i en interpellasjon til helseminister Dagfinn Høybråten spørsmål om alternative finansieringsformer for et nasjonalt helsemuseum ved Rikshospitalet. Helsedepartementet har nylig avslått å etablere et slikt museum av økonomiske grunner. På oppdrag fra Sosial- og helsedepartementet har en bredt sammensatt prosjektgruppe utredet ulike sider ved en eventuell etablering. Statens eget rådgivende organ, Norsk museumsutvikling har anbefalt at det opprettes et nasjonalt helsemuseum.
- 10 000 gjenstander som er samlet inn av Rikshospitalet står i fare for å bli kassert i forbindelse med flytting til nytt rikshospital på Gaustad. Et helsemuseum vil ha mange viktige funksjoner både av kulturhistorisk og utdanningsmessig art. Det vil også med den rette innretningen kunne bli et viktig bidrag til generell helseopplysning. Høyre vil ha en debatt i Stortinget om etablering av et slikt helsemuseum og om hvilke mulige finansieringsformer vi kan benytte oss av, sier Sonja Sjøli.
