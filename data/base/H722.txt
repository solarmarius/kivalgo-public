
Pressemelding, Høyres Stortingsgruppe 26. januar 1998
Annelise Høegh, medlem i Sosialkomitéen:
Regjeringen uten ryggrad - pasientene må lide
Høyre er skuffet over Regjeringens avslag på anken om utleie av helsepersonell. Å forby utleie fra vikarbyråer bidrar ikke til å løse problemet med akutt personellmangel i helsevesenet. Dette vedtaket er halvhjertet og prinsippløst, og igjen er Venstre taperne i Regjeringen.
Høyre mener at vedtaket først og fremst er et nederlag for alle de pasienter som ikke får behandling raskt nok. Utleiefirmaene gjør en viktig jobb med å få helsepersonell som ikke ønsker fast jobb i arbeidslivet og skaffe arbeidskraft fra utlandet. Eksempler er vikarbyråene Manpower, Olsten og Legevisitten som alle søkte om å få leie ut helsepersonell. Dette ville vært et betydelig bidrag til å forbedre bemanningssituasjonen ved mange sykehus.
Igjen har Regjeringen valgt et kompromiss som ikke gir noe klart signal om hvilken politisk kurs den ønsker å legge seg på. Høyre er lei av den politiske vinglingen, og savner at Venstre følger opp de lovnadene de kom med under valgkampen.
