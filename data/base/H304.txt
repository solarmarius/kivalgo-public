
Stortinget, 2. april 1997
Pressemelding fra Jan Petersen, Høyres leder
Jagland og Godal må på banen i laksesaken
Forrige måned fikk vi opplyst via pressen at Europakommisjonen går inn for å innføre straffetoll på import av norsk laks til EU på opp til 14 pst. (tilsammen 16 pst). Dette til tross for at den norske lakseoppdrettsnæringen har fremholdt at anklagene om subsidiering og dumping av norsk laks på EU-markedet er grunnløse.
En straffetoll vil gi dramatiske utslag for norsk lakseoppdrettsnæring. Denne næringen har vist at den kan stå på egne ben og være konkurransedyktig på det internasjonale markedet. Det er derfor ikke bare dramatisk, men også svært urettferdig dersom næringen ilegges straffetoll. Når EU beskytter egne næringer mot konkurranse utenfra rammes Norge som et tredjeland - i dette tilfellet til tross for at vi har EØS-avtalen.
Slik urettferdig behandling må engasjere vår politiske ledelse. Høyre har tatt opp saken med våre søsterpartier i EU og brukt de kanaler vi har til rådighet i EU-systemet. At vi står utenfor EUs beslutningskanaler gjør det vanskeligere å nå frem med våre interesser, men det betyr ikke at vi skal gi opp. Det må legges større arbeid og mer politisk tyngde i saken fra regjeringens side. Da nytter det ikke med bare fiskeriministeren. Jagland må på banen!
Jeg anser dette som et handelspolitisk spørsmål som må behandles med høyest mulig prioritet av regjeringen. Jeg ber derfor utenrikskomiteens leder om å innkalle utenriksministeren til et møte i utvidet utenrikskomité for å diskutere sakens tilstand og regjeringens videre fremgangsmåte så snart som mulig, uttaler Petersen.
