
Oslo, den 21. juli 1999
Sonja I. Sjøli:
- Pinlig, Dåvøy!
Det er direkte pinlig og oppsiktsvekkende når arbeidsminister Laila Dåvøy skylder på organisasjonene fordi Regjeringen ikke klarer å oppfylle kravet om 40 prosent kvinneandel i statlige utvalg, sier Sonja I. Sjøli. Det vises til et oppslag i Aftenposten i dag hvor det framgår at regjeringen ikke klarer å velge ut mange nok kvinner til det såkalte beregningsutvalget. Det er for dårlig at departementene ikke selv kan stille med kvinner. De bør begynne med seg selv og sin egen rekruttering av slike kandidater før de refser andre.
Dåvøy bruker behovet for kontinuitet som argument for ikke å slippe til kvinner denne gangen. Men dersom kontinuitet alltid skal gå foran, og det stort sett er menn som har slik erfaring, vil aldri kvinner komme til. Dåvøy må tørre å slippe nye fram, sier Sjøli, som mener det må finnes kvalifiserte kvinner til slike oppgaver i departementene i dag. Dersom det ikke er tilfelle, har Regjeringen er stor jobb å gjøre. Den bør i såfall sette seg ned og lage en ny strategi for hvordan man skal få fram flere kvinner i ledende stillinger og i offentlige utvalg, slik at man har flere å velge mellom ved senere anledninger.
Sjøli fremhever viktigheten av kvinner, ikke minst i slike utvalg, for å sikre bredde og mangfold i synspunkter og innfallsvinkler. Hvis ikke staten selv kan oppfylle sine lovpålagte krav, bør den være forsiktig med å fremme slike pålegg overfor andre.
Sonja I. Sjøli har også tidligere tatt opp spørsmål om rekruttering av kvinner i staten. I en interpellasjon i april stilte Sjøli spørsmål til arbeidsministeren om hvordan Regjeringen ville oppfylle kravet om 30 prosent kvinnelige toppledere i staten når bare en av 17 departementsråder var kvinner.
