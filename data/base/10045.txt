
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
ARBEIDSPROGRAM
1953 - 1957
VEDTATT PÅ LANDSMØTET 1953

DET NORSKE ARBEIDERPARTI



ARBEIDSPROGRAMMET
for stortingsperioden 1953-57

     I dette programmet legger Det norske Arbeiderparti fram sine retningslinjer for stortingsperioden 1953 - 1957.
     I "Grunnsyn og retningslinjer" har Arbeiderpartiet lagt fram sitt prinsipielle program. Det norske Arbeiderparti vil bygge Norge på den demokratiske sosialismens grunn. Målet er å skape et samfunn som gir økonomisk og sosial trygghet, og frihet, likhet og brorskap til menneskene. Mennesket er midtpunktet i all demokratisk sosialisme.
     Med sitt arbeidsprogram søker Arbeiderpartiet fullmakt fra velgerne til å utvikle og forme om det norske samfunnet slik at det skritt for skritt kan nærme seg målet.
     Det norske Arbeiderparti kjenner seg forpliktet til å gjennomføre programmet. På den andre siden vil partiet bare gjøre de prinsipielle framstøt i perioden som folket i valg har gitt det fullmakt til å gjennomføre.
     Det norske Arbeiderparti har vært og vil være det arbeidende folks parti i by og bygd.
     Arbeidernes faglige Landsorganisasjon og Det norske Arbeiderparti er gjennom historien knyttet sammen med uløselige bånd og danner sammen med arbeidsfolkets andre organisasjoner den norske arbeiderbevegelse.
     Arbeiderne og funksjonærene, småbrukerne og fiskerne, håndverkerne og de små næringsdrivende lever av sitt arbeid. De står på felles grunn og har felles interesser. Det norske Arbeiderparti er deres parti.
     Arbeiderbevegelsen tar sikte på å skape et nytt samfunn. I dette arbeid trer bevegelsen fram som representant for alle framskrittvennlige krefter som vil et samfunn bygd på samarbeid og fellesskap.
     Folket bygger landet. Vårt program er en appell til alle ansvarsbevisste norske kvinner og menn om å sette kreftene inn til en stor felles innsats og føre utviklingen videre til gagn for land og folk.



FRAMSKRITTET SKAL FORTSETTE

     Siden arbeiderregjeringen begynte å styre i landet i 1935, har den økonomiske og sosiale utviklingen - bortsett fra okkupasjonsåra - gått framover i raskt tempo. Næringsveiene er bygd ut, produktiviteten er steget sterkt og nasjonalinntekten er i løpet av 20 år bortimot fordoblet. Resultatene av produksjonen blir rettferdigere fordelt enn i kanskje noe annet land. Bortsett fra sesongmessig arbeidsløshet har hele folket vært i arbeid. Den nakne fattigdommen, som var en kjensgjerning i by og bygd i begynnelsen av 1930-åra, er overvunnet. Et omfattende helsearbeid har drevet tilbake flere av de store folkesjukdommene, bl. a. tuberkulosen, og skapt et sunnere og sterkere folk. Reformer i vårt skolestell har brakt folkeopplysningen store steg framover. Gjennom en storstilt boligbygging har samfunnet tatt kampen opp mot bolignøden.
     Det har vært mulig å nå disse resultatene fordi samfunnet har ført en aktiv og målbevisst politikk. Ressursene i landet har vært mobilisert for framskrittet i samsvar med en nasjonal plan.
     Den første stortingsperioden etter krigen var gjenreisningens periode. Tida fra 1949 har vært kjennetegnet av en veldig utbygging på alle områder. Den har også stått i forsvarets tegn. Det norske folk har under arbeiderstyret satt mye inn på å trygge framtida.
     Vi har nådd langt.

     Men framskrittet skal fortsette. Det ligger store uløste oppgaver foran oss:
     Vi lider i vårt land, som i andre land, under virkningene av internasjonal krise og mistillit.
     Vi har ennå ikke utnyttet landets naturlige rikdomskilder, særlig ikke kraftkildene og malm- og mineralforekomstene.
     Vi har store uløste oppgaver når det gjelder utbyggingen av vår samferdsel.
     Vi har ennå ikke fullgod organisasjon og produktivitet i vårt næringsliv.
     Vi har ennå et jordbruk der mange bønder sliter på altfor små bruk.
     Vi har ennå ikke lettet husmødrene i deres arbeid på en måte som svarer til den tekniske utviklingen i arbeidslivet ellers.
     Vi har ennå grupper i folket, særlig blant de eldre og blant barnerike familier, som har små inntekter.
     Vi har ennå bolignød.
     Vi har ennå et skolestell som ikke holder mål, særlig i bygdene.
     Vi har ennå ikke skapt en folketrygd som gir trygghet for alle grupper i folket.
     Vi har ennå store uløste oppgaver i vårt helsestell, særlig når det gjelder behandlingen av sinnssjuke og åndssvake.

*

     Det norske Arbeiderparti vil at folket i kommende stortingsperiode skal samle kreftene om disse oppgavene:
     Trygge landets frihet og selvstendighet.
     Fremme toleranse og fredelig samvirke mellom nasjonene og derved bedre vilkårene for byggende arbeid og framskritt i verden.
     Opprettholde full sysselsetting og sørge for at landet står rustet mot ledighet ved konjunkturomslag.
     Utvikle næringslivet videre for å skape et allsidig næringsliv i de enkelte landsdeler og distrikter og å oppnå bedre organisasjon og høyere produktivitet.
     Legge mulighetene til rette for rasjonell drift og indre jamstelling i jordbruket, med særlig sikte på å bedre lønnsomheten og vilkårene for dem som i dag arbeider på for små bruk.
     Forsere utbyggingen av skolestellet, særlig i bygdene.
     Lette arbeidet i heimen for husmødrene.
     Skaffe elektrisitet til strømløse distrikter, der dette er teknisk mulig.
     Øke tempoet i utbyggingen av samferdselsmidlene.
     Øke det private forbruket så hurtig som produksjonsøkingen gjør det mulig.
     Overvinne bolignøden. Familier som mangler hus, må i løpet av perioden få egen heim.
     Bygge ut helsepleien og de sosiale trygdene og bedre vilkårene for de gamle.

*

     Programmet er dristig. Det vil stille store krav om innsats av alle. Men Arbeiderpartiet vil samtidig framheve at vilkårene på flere måter ligger vel til rette for å flytte fram merkepelene for framskrittet.
     Landets økonomiske grunnlag er sterkere og vårt produksjonsutstyr mer utviklet enn noen gang før. Om et par år vil vi ha fullført mange svære sivile og militære utbyggingsarbeider som i dag legger beslag på betydelige ressurser. Det skulle være mulig å øke produksjonen jamt i åra som kommer og å bruke mer, særlig av produksjonsøkingen, til å bedre levevilkårene og til nye framstøt på de sosiale og kulturelle områdene.
     Samtidig er det nødvendig å se i øynene at de internasjonale konjunkturene i vesentlig grad kan påvirke landets reelle inntekter og derigjennom våre muligheter for å bygge landet videre ut etter rasjonelle planer, og for å gjennomføre de sosiale og kulturelle tiltak.

*

     Full sysselsetting er Arbeiderpartiets fremste mål. Samfunnet skal ha ansvar for at alle har arbeid. Det må derfor ha rett og plikt til å tre aktivt og ledende inn i vårt økonomiske liv ved målsetting, ved planlegging og ved praktiske tiltak slik som situasjonen krever det. Dersom de internasjonale konjunkturer rammer våre eksport-inntekter, vil de også sette den fulle sysselsettingen i fare. Det norske Arbeiderparti vil at landet i et slikt tilfelle skal konsentrere alle sine krefter om å hindre arbeidsløshet, og gå til vidtgående tiltak for å holde aktiviteten i næringslivet oppe, selv om det for en tid må føre til at løsningen av visse reformer blir utsatt. Beredskapsplaner mot krise og arbeidsløshet må alltid være utarbeidet, stadig holdes à jour og settes i verk ved tegn til depresjon.


NORGE OG VERDEN

     Alle land er i dag avhengig av hverandre. Ingen nasjon kan isolere seg fra denne avhengigheten - Norge mindre enn de fleste. Den politiske, økonomiske og militære utviklingen i verden har direkte følger for vårt land. Den påvirker på avgjørende vis våre muligheter for å bygge landet og bedre vilkårene for det norske folk. De store samfunnsproblemene som er å vinne over krig og krise, uvitenhet og nød, rettsløshet og raseforfølging i verden, må løses på internasjonalt grunnlag. Norge må sette inn sine evner og krefter i felles forsøk på å redde verden ut av tillitskrise og kald krig.

*

     Norge må fortsatt gi de Forente Nasjoner full støtte. Vårt standpunkt er at de Forente Nasjoner bør være en verdensomspennende organisasjon, der alle selvstendige stater som vil fred, kan møte hverandre, forhandle med hverandre og gradvis opparbeide tillit til hverandre.
     De Forente Nasjoner må bli midtpunktet for en virkelig internasjonal solidaritet. Å overvinne den økonomiske og sosiale kløften mellom nasjonene er i dag en av de viktigste internasjonale oppgavene. Det er de mer velstilte nasjoners plikt å delta aktivt i kampen mot nød, uvitenhet og ufrihet i tilbakeliggende områder. Alle medlemmer i FN må sette inn både økonomiske hjelpemidler og teknisk og kulturell evne for å løse oppgaven. Vårt land må være rede til å yte sitt bidrag.
     Målet må være at landene kan sette inn en stadig stigende del av de ressurser som de i dag bruker til militære tiltak i denne kampen. Dette er fredsarbeid både på kort og lang sikt. Det er et arbeid som legger forholdene til rette for nasjonal frigjøring i kolonilandene - en frigjøring som den sosialistiske bevegelsen alltid har gått inn for.
     Det norske Arbeiderparti vil at Norge, innenfor og utenfor de Forente Nasjoner, skal være aktivt med i kampen mot voldsmentalitet, undertrykkelse og diktatur.

*

     Mens vi arbeider for å skape et verdensomspennende samarbeid i en fredeligere verden, må Norge gå inn for at de land som kan og vil holde sammen, utvikler sitt fellesskap ved planlegging og samarbeid på det politiske, militære, økonomiske og kulturelle området. De land som stenger seg sjøl inne og andre ute, må ikke få bestemme takten i den mellomfolkelige utviklingen. Ensidige avgjørelser fra det enkelteland må gradvis vike plassen for løpende kontakt og rådslagning om saker av felles interesse. Bare en slik utvikling kan avverge misforståelser og kriser mellom folk som ønsker å være venner.
     Det norske Arbeiderparti vil at Norge skal være et aktivt medlem av Atlanterhavspakten. Da demokratiene omkring Atlanterhavet i 1949 sluttet seg sammen i et solidarisk forsvarsforbund, tok de lærdom av tidligere feiltrinn og satte bom for en utvikling som kunne ha ført verden til katastrofe. Samarbeidet i Atlanterhavspakten er praktisk fredsarbeid.

*

     På det økonomiske området bør internasjonal planøkonomi danne grunnlaget for samarbeidet mellom medlemslandene. Norge må hevde at det er en internasjonal oppgave å legge vilkårene til rette for økende produksjon, full og produktiv sysselsetting og økonomisk trygghet i alle land. Bare en slik utvikling kan løse krisenes problem og fjerne denne alvorlige trusel mot folkenes velferd og sikkerhet.
     Norge vil i tida som kommer, trenge kapitaltilførsel fra andre land for å holde et høyt nivå i utbyggingen av landet. Økonomisk samarbeid må til for at landet skal kunne skaffe seg denne kapitalen.

*

     Felles planlegging skal ikke bare gjelde forsvar og økonomi. Ved samarbeid på de sosiale og kulturelle områder er det mulig å nytte ut resultatene av felles arbeid og forsking, og å gjøre framsteg som ellers ville ligge utenfor vår rekkevidde.

*

     Utviklingen har ført med seg at bare felles forsvar kan gi effektivt militært vern. Dette gjelder i særlig grad for små land med utsatt beliggenhet. Isolert forsvar fører ikke fram og blir dyrere økonomisk sett for landet. Det norske Arbeiderparti vil at Norge skal oppfylle sine militære forpliktelser og bidra sin del til fellesforsvaret, slik at det kan bli effektivt og gi vårt land sikkerhet.
     Samtidig vil Det norske Arbeiderparti at Norge skal stå som talsmann for dette synet:
     Formålet med samarbeidet innenfor A-pakten er å skape bedre muligheter for forhandlinger om tvistespørsmål som skiller verden.
     Perspektivet er å skape fred og sikkerhet som ikke bare har sitt grunnlag i militær maktbalanse, men i samarbeid. Målet er å nå fram til en gradvis nedrusting i alle land gjennom internasjonale avtaler og kontroll og å redusere forsvarsbyrdene til fordel for byggende arbeid.
     Utbyggingen av det militære forsvaret må også i utbyggingsperioden gå hand i hand med økonomisk og sosial utvikling i landene. Medlemslandene må se det som en plikt å føre en aktiv økonomisk politikk som gjør forsvarsbyrdene letter å bære for folket.
     Byrdene ved felles beredskap mot angrep skal fordeles rettferdig mellom medlemslandene i samsvar med deres økonomiske bæreevne. Det enkelte land bør først foreta forandringer i forsvarplaner som inngår i fellesforsvaret, etterat saken er drøftet på organisasjonsmessig vis innenfor Paktens organer.
     De felles militære organer skal være undergitt politisk og demokratisk kontroll. Militære tiltak må harmonere med Atlanterhavspaktens defensive karakter.
     Fellesforsvaret må nytte ut landenes særlige forutsetninger og muligheter, og tilpasse seg medlemslandenes nasjonale egenart i lende og lynne.

*

     Med hele sin historie er Norge knyttet til den vest-europeiske kulturkrets, som også den demokratiske sosialismen er sprunget ut av. Det norske Arbeiderparti vil at Norge skal støtte tiltak som fører samarbeidet i Vest-Europa videre.
     De tiltak som Europa nå gjør for å organisere et samarbeid i nye former på det økonomiske, politiske og militære området tiltak som favner ut over landegrensene og gir bindende makt til nye mellomfolkelige organer representerer skritt mot internasjonal planøkonomi og sann internasjonalisme. Et slikt samarbeid må til for at Europa og det europeiske demokrati skal få en sterk og uavhengig stilling i verden. Norge bør søke nærmere tilknytning til de europeiske samarbeidsorganene.
     Heller ikke Europa kan stå alene i verden. Et særlig fellesskap i Europa skal være en naturlig del av et større Atlanterhavssamfunn, der Europa utgjør en sterk enhet.
     I det mellomfolkelige samfunn er det de nordiske landene som står oss nærmest. Det norske Arbeiderparti mener at internasjonalt samarbeid i større målestokk ikke må svekke en utvikling mot et stadig større fellesskap i Norden. Nordisk samarbeid er for oss et vesentlig ledd i mellomfolkelig samarbeid i det hele. Det nordiske Råd må bli et effektivt organ for økt nordisk samarbeid.



NYE FRAMSTØT FOR FOLKESTYRET

     Det norske Arbeiderparti står vakt om våre demokratiske friheter og om rettssikkerheten. Vårt demokrati er blitt til gjennom kamp og utvikling. Det er ikke fullkomment. Det er en betydningsfull oppgave å gjøre framstøt for folkestyret på nye områder og å gjøre det levende i folket. Arbeiderbevegelsen og dens organisasjoner vil være en stadig virksom drivkraft i den demokratiske utviklingen i vår tid.

*

     Det er en viktig sak for demokratiet at kvinnene og ungdommen kommer mer med i styre og stell, både i stat og kommune og i organisasjonslivet. Arbeiderpartiet vil legge forholdene til rette slik at kvinner liksom menn, unge liksom eldre, kan gjøre fullt bruk av sine demokratiske rettigheter i samfunnet.

*

     Stortinget er den sentrale institusjon i vårt politiske og konstitusjonelle liv. Det skal - i samsvar med Grunnloven - trekke opp de store linjene for den politiske virksomheten, vedta lover, utlikne skatter, gi bevilgninger og kontrollere administrasjonen. Regjeringen som i alle sine handlinger står ansvarlig over storting og folk må ha slik myndighet at den effektivt kan styre landet etter de retningslinjer Stortinget trekker opp. En arbeidsdeling mellom storting og regjering er av vesentlig betydning for et handlekraftig demokrati. I den fullmaktslovgivning som da er nødvendig, må en sørge for at fullmaktene får en form og et innhold som til enhver tid sikrer Stortingets reelle innflytelse.

*

     Det kommunale sjølstyret er en viktig del av vårt folkestyre og er grunnlaget for den lokale forvaltningen. Kommunal ledelse og kommunalt tiltak trenges når samfunnet skal bygges ut og formes om. Det er en kjensgjerning at svakt næringsliv og dårlig økonomi i mange kommuner skaper stor ulikhet og undergraver både kommunalt sjølstyre og kommunal tiltaksevne. Det norske Arbeiderparti vil føre en politikk som styrker det økonomiske grunnlaget i kommunene, og derigjennom underbygge det kommunale sjølstyret. En slik politikk vil legge forholdene til rette for større likhet mellom innbyggerne i forskjellige kommuner og for at kommunene kan spille en aktiv rolle ved gjennomføringen føringen av en byggende politikk i landet . Kommuneinndelingen bør være slik at den tjener disse formålene.
     Utviklingen fører med seg at fylkeskommunen får nye oppgaver å løse. Desentralisering av statsmyndigheten fører i samme retning. Det er nødvendig å styrke administrasjonen i fylkene. De folkevalte organene fylkesting og fylkesutvalg må få større myndighet og innflytelse.
     Det må arbeides videre med spørsmålet om byenes deltakelse i fylkeskommunene. I sammenheng med dette bør prinsippene om valg til og sammensetning av fylkestingene utredes nærmere.

*

     Så sammensatt og gjennomorganisert som samfunnet er i dag, blir det viktig å hindre at sentraliseringen tar overhånd og at samfunnet stivner i byråkrati.
     Vårt folkestyre må bli virkeliggjort i så direkte og levende former som mulig. Demokratiet må utfolde seg gjennom folkets egne organisasjoner som på sin side må være demokratiske i oppbygging og ledelse.
     Når det gjelder ledelsen av den økonomiske virksomhet i landet, har folkestyret ennå ikke trengt igjennom. En fåtallig krets av aksjonærer og direktører i banker, forsikringsselskaper og storindustri utøver her en ledelse og har en makt og myndighet som harmonerer dårlig med folkestyret ellers i vårt samfunn. Arbeiderpartiet vil at folket sjøl skal få større myndighet og innflytelse på ledelsen av den økonomiske virksomheten.

*

     Samfunnet må ha ansvaret for at landet blir bygd ut og for at folket er i produktivt arbeid. Dyrekjøpt erfaring har vist at et privat næringsliv ikke makter disse oppgavene alene. Storting og regjering må spille en aktiv og ledende rolle i vårt økonomiske liv. Det samme gjelder lokale myndigheter i by og bygd. Det trenges planlegging, samordning, støtte og kontroll fra samfunnets side. All privat og offentlig tiltaksevne i vårt samfunn må få utfolde seg. Det er nødvendig å sørge for at de viktigste oppgavene blir løst først, og at ressursene ikke blir liggende unyttet eller blir spilt ved planløshet og mangel på samordning. Det norske Arbeiderparti mener at et økonomisk demokrati som bygger på planøkonomi, er nødvendig for å bygge landet, og for at vårt folk skal mestre krisene og hindre arbeidsløshet.

*

     Bankene og forsikringsselskapene har en nøkkelstilling i vårt økonomiske liv. De forvalter en veldig kapital. Ved de lån de gir eller nekter å gi, virker de avgjørende inn på omfanget og retningen av produksjonen, dvs. på utbygginger av landet og på sysselsettingen i samfunnet. Kapitalen de forvalter, er skapt ved felles innsats. Det norske Arbeiderparti mener at samfunnet må få større innflytelse på forvaltningen av denne kapitalen.
     Vår lovgivning må gi uttrykk for det prinsipp at banker og forsikringsselskaper skal forvalte kapitalen på en slik måte at den medvirker til å realisere de retningslinjer for vårt økonomiske liv som Stortinget trekker opp. Bankinspeksjonen og forsikringsrådet må styrkes.
     Samfunnet bør være representert i ledelsen for de største private forretningsbankene. I de private bankene oppnevner aksjonærene i dag hele ledelsen, enda deres kapital bare utgjør en meget liten del av den kapital bankene forvalter. Arbeiderpartiet mener at dette er udemokratisk og lite betryggende fra et samfunnsmessig synspunkt. Etter forslag fra Regjeringen bør Stortinget oppnevne en del f. eks. tredjedelen av representantene i ledelsen for de største forretningsbankene. Om forholdene gjør det nødvendig, opprettes en Statens kredittbank.
     I livsforsikring har aksjeselskapsformen ingen berettigelse. Den gir et lite antall aksjonærer forvaltningen av den veldige kapitalen som de hundretusener norske forsikringstakere sparer opp. Arbeiderpartiet vil at aksjeselskapene og aksjonærstyret helt ut skal vike plassen for samvirke, for gjensidige selskaper, og for sjølstyre fra forsikringstakernes side. Forsikringstakerne må ha avgjørende innflytelse ved valg av selskapets høyeste organer. Forvaltningen av kapitalen må skje under demokratisk og samfunnsmessig kontroll.

*

     Arbeiderpartiet mener at vårt samfunn er tjent med både privat eiendomsrett, sameie, kommunal og statlig eiendomsrett. Vår økonomiske lovgivning skal hvile på det prinsipp at all eiendomsrett og kapital skal forvaltes i samsvar med sin samfunnsmessige oppgave. Forvaltningen skal være tillitsverv, ikke privilegium.
     Det er et mål at hus og heim skal være egen eiendom. Jorda skal på trygge vilkår tilhøre de arbeidende jordbrukere. Fiskerflåten må tilhøre de aktive fiskere. Handverk og småindustri skal være private bedrifter.
     Samvirke er den organisasjonsform som best forener effektivitet og demokrati. Samfunnet bør derfor utvikle og støtte samvirket på alle de områder i næringslivet som er høvelig for en slik driftsform. I produksjon og omsetning er samvirket et ledd i god, rasjonell organisasjon.
     Samvirke mellom private, stat og kommune kan være en hensiktsmessig form og bør brukes når det er fordeler å vinne på det for samfunnet.

*

     Stat og kommune bør gå inn i næringslivet som eier eller deleier for å reise nye samfunnsviktige bedrifter der det trenges nasjonale løft. Det samme gjelder når det er viktige økonomiske eller sosiale fordeler å vinne for landet. Staten, kommunene og industrien bør bygge ut kraftverkene i landet etter en samlet plan. Det offentlige bør gå videre med å overta samferdselsmidlene når almene hensyn krever det.
     Framsyn og effektivitet i det private næringsliv har vesentlig betydning for framgangen i landet. Bedriftslederne har en viktig oppgave i vårt samfunn. Arbeiderpartiet mener at myndighetene og næringslivet må samarbeide. Veldrevne bedrifter, som ledes med dyktighet og ansvar, er virksomme ledd i byggende samfunnsøkonomi.
     Dersom større private bedrifter som har betydning for landets økonomi, blir vanskjøttet og svikter sin oppgave i produksjonslivet eller unnlater å ta rimelige hensyn til sine arbeidere og funksjonærer, bør staten sørge for at bedriftene blir overført til samfunnets eie eller til nye eiere. Slike saker må Regjeringen legge fram for Stortinget i hvert enkelt tilfelle.

*

     Den demokratiske utviklingen i samfunnet må gjenspeile seg i bedriftene og på arbeidsplassene. Dette problemet er felles for privat og offentlig virksomhet. På arbeidsplassen skal menneskene føle seg som medlemmer av et demokratisk samfunn, ikke som redskap i en produksjonsprosess. Arbeiderpartiet mener at samfunnet må søke fram til nye former for å utvikle det indre demokratiet i arbeids- og bedriftslivet og ha mot til å prøve nye veier. Det indre demokratiet er ikke bare et mål i seg sjøl. Det vil skape større trivsel hos arbeidere og funksjonærer og utløse initiativ, kunnskaper og innsatsvilje til fordel for så vel bedriftene som samfunnet.
     Det daglige arbeid på verksted og kontor skal være kjennetegnet av grunnsetningen om menneskelig likeverd. Felles rådslagning og samarbeid må prege forholdet mellom ledelse og underordnede. Dermed blir grunnlaget lagt for naturlig disiplin, som har så stor betydning for gode resultater i det moderne arbeidsliv.
     Undervisning i høyskoler og tekniske og merkantile skoler må legge vekt på å gi elevene kunnskap om moderne bedriftsledelse og om samarbeidets betydning. Rekrutteringen til høyskolene skal være bred og allsidig.
     Produksjons- og driftsutvalgene har hittil ikke spilt den rolle de var tiltenkt i vårt bedriftsliv. Samfunnet er ikke tjent med det. Produksjons- og driftsutvalgene må bli effektive organer for samarbeid, produksjonsøking og demokrati. Samfunnet må støtte og samarbeide med arbeidslivets organisasjoner for å nå dette målet.

*

     Ved en bedrift er arbeiderne og funksjonærenes velferd og framtid avhengig av at bedriften blir vel ledet og går godt. Bedriftsledelsen treffer avgjørelser som har vidtrekkende følger for de ansatte. På den annen side er bedriften helt avhengig av innsatsen, innstillingen og ansvarsfølelsen hos dem som arbeider der. Det består et interessefellesskap mellom alle som er knyttet til en bedrift. Det er av stor betydning at det består et tillitsforhold mellom dem.
     De fleste storbedrifter er aksjeselskaper. Men aksjeloven yter ikke rettferdighet overfor arbeidernes og funksjonærenes særlige interesser og innsats i bedriftene. Aksjonærene er i aksjelovens forstand enerådende. De har enerett til å velge styre, og styret står bare ansvarlig overfor aksjonærene. Ofte har styremedlemmene avgjørende innflytelse på generalforsamlingene. I så fall velger de seg sjøl, og står ansvarlig bare overfor seg sjøl.
     Arbeiderpartiet vil gå inn for reformer i aksjelovgivningen, slik at arbeiderne og funksjonærene ved storbedriftene i industrien får rett til å velge målsmenn til bedriftens ledelse. Dette betyr medbestemmelsesrett for de ansatte og anerkjennelse av deres særlige interesser og innsats. Medbestemmelsesretten skal ikke forkludre de klare linjene i forholdet mellom fagforeningene og bedriftens ledelse, og skal heller ikke gi arbeidernes og funksjonærenes målsmenn flertallet og dermed avgjørelsen i bedriftsledelsen. Men medbestemmelse og medansvar forutsetter reell innflytelse. De personer som representerer de ansatte, må være likestilte medlemmer og yte positive bidrag til bedriftens ledelse.
     Medbestemmelsesretten vil være et framsteg for industrielt demokrati. Den vil gi økt garanti for at bedriftene blir ledet i samsvar med interessene til så vel de ansatte og samfunnet som til aksjonærene.


VEIEN FRAMOVER
Virkemidlene i den økonomiske politikken

     Samfunnet må ta i bruk en rekke virkemidler for å gjennomføre en effektiv økonomisk politikk. De må alle være utformet og bli brukt i samsvar med våre demokratiske prinsipper.
     Planlegging er nødvendig. Det må utarbeides økonomiske langstidsplaner for utbyggingen av landet. Nasjonalbudsjettet må hvert år gi en oversikt over de økonomiske forhold og utviklingstendensene og trekke opp forslag til retningslinjer for den økonomiske politikken. Oppgaven er å lede utviklingen og samordne kreftene. Planleggingen må være elastisk slik at den kan endres hvis forutsetningene endrer seg. Den offentlige statistikken må bygges videre ut.
     Det ligger i det private næringslivets natur at det har en tendens til å konsentrere den økonomiske virksomheten i visse distrikter, fordi det privatøkonomisk lønner seg best. Det norske Arbeiderparti vil at samfunnet skal medvirke til at den økonomiske virksomhet blir mer spredt over landet. Det vil gi landet et allsidigere og solidere næringsliv. Det økonomiske langtidsprogrammet må legge stor vekt på å framskynde lokal utbygging som nytter ut distriktenes naturlige muligheter: kraftkilder, råstoffer og arbeidskraft. Formålet er at de distrikter i landet som ligger etter økonomisk, skal bygges ut planmessig med aktiv medvirkning fra samfunnets side, så de ved egen produksjon kommer økonomisk på høyde med landet ellers.
     Planene for utbyggingen av Nord-Norge er et eksempel på aktiv planøkonomi. Den er i landsdelens og hele landets interesse og må gjennomføres etter forutsetningene.
     De viktigste økonomiske virkemidlene er finanspolitikken og pengepolitikken. De må utvikles videre, slik at de raskt kan tilpasse seg nye situasjoner og spesielle problemer.
     Statsbudsjettet og de kommunale budsjettene må på samme måte bidra til at hele folket er i arbeid og at landet blir bygd ut. De må være tilpasset konjunkturutviklingen. Skatte- og avgiftspolitikken må utformes med sikte på å gi en sosialt forsvarlig fordeling av skattebyrdene samtidig som den bør oppmuntre til produktiv innsats. Den familievennlige tendensen i skattesystemet styrkes. Prinsipielt skal vanlige arbeidsinntekter skattlegges proporsjonalt. Progresjonen i skattesystemet skal formes som tilleggsskatt på større inntekter. Reglene om skattlegging av ektefeller må revideres.
     Forenklingen av de kommunale reduksjonstabellene må fortsette. Det samme gjelder arbeidet med å utjamne skattetrykket mellom kommunene. Skattelikning og innfordring av skatter og avgifter må forenkles og kontrollen forbedres. Det må skje en planmessig utbygging og effektivisering av likningsadministrasjonen, slik at lovgivningen kan håndheves mer effektivt for å ramme skattesvikere, bl. a. ved skjønnsmessig likning etter forbruk. Det arbeides videre med spørsmålet om statstilsatte likningssekretærer. Skatt av årets inntekt må gjennomføres, og spørsmålet om offentlig regnskapslovgivning må utredes.
     Rente- og kredittpolitikken skal bidra til å holde den økonomiske virksomheten oppe og være et ledd i arbeidet for full og produktiv sysselsetting. Den skal også motvirke en samfunnsmessig uforsvarlig stigning i husleiene. Det opprettholdes et lavt rentenivå og utbytteregulering i aksjeselskaper.
     I den utstrekning det er nødvendig for å sikre full sysselsetting, høy økonomisk aktivitet og rettferdig fordeling og samtidig motvirke prisstigning og valutakriser, må penge- og finanspolitikken utfylles med direkte reguleringer. Detaljreguleringer skal bare brukes når de er nødvendige for å løse slike spesielle oppgaver.


Bedre organisasjon og høyere produktivitet i næringslivet.

     I åra som kommer vil Arbeiderpartiet legge stor vekt på å effektivisere og rasjonalisere produksjonen. Ved å utvikle organisasjon og ledelse i vårt bedriftsliv, vil investeringene i driftsbygninger og maskiner gi økende avkastning.
     Oppgaven er både å øke produksjonen og å gjøre arbeidet lettere. Stigende produktivitet i landet vil si at produksjonen pr. mann øker, og at slitet for dem som deltar i produksjonen minker. Det er bare rasjonelle bedrifter som kan sikre høyere produktivitet i denne forstand. Bransjer og bedrifter som er urasjonelle, skaper risiko for arbeidsløshet, fordi de blir slått ut i konkurransen.
     Stigende produktivitet åpner muligheter for å sette prisene ned og er derfor også av vesentlig betydning for forbrukerne. Bransjer og bedrifter kan gjennom aktiv produksjons- og prispolitikk utvide salget til nye grupper og lag i folket.

This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
