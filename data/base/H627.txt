
Oslo, den 11. desember 1998
Trond Helleland, familiepolitisk talsmann for Høyre
Høyre sikret barnefamilienes valgfrihet
Kontantstøtten til småbarnsfamilier er basert på tre hovedprinsipper. For det første skal det legges til rette for at foreldrene får større frihet til å velge mellom ulike omsorgsløsninger for sine barn. For det andre skal det legges til rette for at småbarnsforeldre får mer tid til omsorg for egne barn, gjennom å legge de økonomiske forhold til rette slik at familiene gis større muligheter til det. For det tredje skal kontantstøtten gi mer rettferdighet i fordelingen av statlige midler til barneomsorg. Alle foreldre skal nyte godt av den samme støtte fra staten, uavhengig av hvilke omsorgsløsninger de velger.
Kontantstøtten ble et sentralt tema i høstens budsjettdebatt. Hovedårsaken til det var at regjeringen foreslo å fjerne småbarnstillegget i barnetrygden på 7884 kr for barn som mottar kontantstøtte. Høyre fant det underlig at en Krf-ledet regjering, med kontantstøtten som en av sine flaggsaker, av alle steder valgte å kutte i overføringene til barnefamiliene.
Undersøkelser viser at kontantstøtten er en populær reform, som har vært svært etterlengtet for mange barnefamilier. Derfor er det beklagelig at regjeringen gjennom sitt budsjettforslag skapte betydelig usikkerhet rundt kontantstøtteordningen.
Hovedproblemet med regjeringens forslag var at det ikke tok hensyn til den fleksibilitet som ligger i kontantstøtteordningen, gjennom at foreldre kan motta kontantstøtte gradert etter hvor mye tid de har barna i barnehage. I dag er satsene firedelt. Man kan motta full kontantstøtte, 80, 60 eller 45 pst. kontantstøtte. Fra 1. august neste år skal satsene femdeles, slik at barn som er opptil 32 timer i uken i barnehage kan få 20 pst. kontantstøtte for den tiden det ikke er i barnehage. Det vil gi en enda mer fleksibel ordning, og gjøre det lettere for foreldre å velge løsninger som kombinerer barnehage med annen omsorg.
I budsjettforslaget slo regjeringen bena under dette systemet. Regjeringens forslag om å fjerne hele småbarnstillegget for alle som mottar kontantstøtte, uten å ta hensyn til de graderte satsene, ville rammet de som velger delte løsninger ekstra hardt. Under forhandlingene om kontantstøtteavtalen var det viktig for Høyre å sikre en fleksibel ordning med graderte satser. Derfor var regjeringens forslag i budsjettet for neste år ikke akseptabelt.
Høyre ville helst ikke røre hverken kontantstøttesatsene eller småbarnstillegget, men det var desverre ikke mulig å få regjeringspartiene med på en forsvarlig inndekning som kunne ha sikret både full kontantstøtte og urørt småbarnstillegg neste år. Høyre fikk imidlertid gjennomslag for en mer rettferdig fordeling av kuttene. I stedet for å ta småbarnstillegget fra dem som mottar kontantstøtte, reduseres i stedet satsene for kontantstøtte. Det sikrer en fleksibel ordning, og gir større mulighet for foreldrene til å kombinere barnehageplass med andre omsorgsløsninger.
Noen talleksempler viser dette klart. Foreldre som mottar 45 pst. kontantstøtte ville med regjeringens forslag bare fått utbetalt kontantstøtte på 16 200 kr pr år. Etter budsjettforliket reduseres kontantstøtten noe, men de får også småbarnstillegg på 7 884 kr. Beløpet de mottar øker derfor med 3 900 kr til 20 100 kr. Foreldre som mottar 60 pst. kontantstøtte kommer 2 568 kr bedre ut med det resultat Høyre oppnådde i budsjettforliket enn hva de ville gjort med regjeringens opprinnelige forslag. Den eneste gruppen som kommer litt dårligere ut er de som mottar full kontantstøtte. De vil motta totalt 35 040 kr neste år, mot 36 000 kr i regjeringens opprinnelige forslag. Høyre er ikke fornøyd med det, men i denne runden var det viktigste for oss å sikre at de som valgte delte løsninger ikke kom så katastrofalt dårlig ut som det regjeringen la opp til. Satsene for kontantstøtte neste år blir slik:
Pr år Pr måned
Full kontantstøtte 27156 2263
80 pst. 21720 1810
60 pst. 16284 1357
45 pst. 12216 1018
I tillegg kommer småbarnstillegget på 7 884 kr årlig til alle, uansett hvilken omsorgsløsning man velger.
Småbarnsfamiliene bør også merke seg følgende: Høyre fikk i forhandlingene med regjeringen gjennomslag for at kontantstøtten skal utbetales fullt ut fra år 2000. Høyre vil vokte regjeringspartiene med falkeblikk for å se til at de oppfyller denne forpliktelsen under neste års budsjettbehandling. La meg til slutt få minne om at kontantstøtteordningen neste år utvides til også omfatte to-åringene, som planlagt.
