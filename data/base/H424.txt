
Pressemelding 13. august 1997
Børge Brende
Høyre-undersøkelse viser at uten private sykehus ville over 100 000 flere stått i kø!
Høyre har før sommeren henvendt seg til de ledende private klinikkene for å skaffe en oversikt over hvor mange mennesker som er blitt hjulpet av det private helsevesen de siste tre årene. Tallene er oppsiktsvekkende: de private supplementene har avlastet det offentlige gjennom å behandle over 100 000 mennesker. Disse ville ellers vært henvist til de enorme helsekøene vi i dag har, sier nestleder i Høyre Børge Brende.
- Undersøkelsen viser at flere av de private klinikkene har enda større kapasitet. I denne situasjonen er det påfallende hvor fiendtlig innstilt helseminister Gudmund Hernes er til de private sykehusene. Hernes forsøker aktivt å strupe det private tilbudet og forlenger på denne måten helsekøene på en klanderverdig måte. Han vil ikke direkte forby private sykehus - det ville opprøre altfor mange. I stedet velger Hernes en mer krypende, men likevel effektiv strategi. Han struper lønnsomheten ved de private klinikkene. Dels forbyr han private sykehus å ha stor sengekapasitet - det ødelegger effektiviteten. Dels har Hernes strammet inn på refusjonsreglene slik at offentlige sykehus får bedre betalt for å behandle pasienter enn private sykehus. Fra 1992 fikk ikke lenger nyetablerte leger refusjonsrett fra trygdekontoret. I vår forsvant refusjonsretten for en mengde legespesialister. I 1996 forsvant en del av refusjonsretten på røntgenundersøkelser og laboratorieprøver. Volvat og Oslo Akutten tapte 2-3 millioner kroner hver (12-15 prosent mindre enn før for samme jobb.) «Vi har en følelse av at Hernes ikke vil oss så godt» sier Olav Karstad, leder av Sinsenklinikken. Det er et understatement, tør jeg påstå.
Hvis helseministeren hadde gitt de private supplementene anledning til å være med på en dugnad for å bli kvitt helsekøene, som er rekordlange, hadde vi kommet et langt skritt videre. Men situasjonen er slik at Arbeiderpartiet stadig prøver å fremstille det som om de tre-fire private sykehusene i Norge er en trussel mot det offentlige helsevesen. En FAFO-rapport fra 1996 tilbakeviser dette og sier at de private sykehusene fungerer som «en buffer for det offentlige,» ikke til fortrengsel for det offentlige helsetilbudet. Det eneste tungtveiende argumentet som Arbeiderpartiet har anført mot private helsetilbud holder altså ikke stikk. Nå er det bare misunnelse, ikke fakta, som kan brukes for å bekjempe de private sykehusene.
- Det Norge nå trenger er en ny helsepolitikk. Pengene bør følge pasientens valg. Derfor har Høyre foreslått en pasientgaranti som skal sikre pasienter trygghet for behandling, i Norge eller i utlandet. Denne garantien skal gjelde både for behandling på offentlige og private sykehus. En større rolle for private sykehus er altså en del av Høyres helsereform.
- Fritt sykehusvalg er den viktigste pasientrettighet som kan gis. Tanken er å legge ned fylkeskommunen, overlate sykehusene til staten og gi hvert enkelt sykehus stor frihet. Dernest må sykehusene i større grad få betaling for å behandle pasienter, slik at klinikkene må konkurrere med hverandre for å få pasienter, ikke få tildelt pasienter til odel og eie slik systemet fungerer i dag. Med en slik ordning kan ikke det offentlige lenger henvise folk til årelange køer. De aller fleste vil i så fall da ta med seg pengene til en privat klinikk.
