
Pressemelding, Høyres sentralstyremøte 25. februar 1997
Jan Petersen
Garantier uten innhold
Jagland er på nytt ute med garantier uten innhold. Nå var det på NRK Dagsrevyen lørdag der Jagland lovte 6.000 nye sykehjems-plasser. Jagland uttalte også til NRK Radio: «Dette kan man stole på. Når Arbeiderpartiet bestemmer seg for noe, gjennomfører vi det. Det viser hele vår historie!»
Men jeg må fastslå, Jagland - de siste 12 årene har Aps historie vist brudd på de fleste politiske garantier av betydning. Det gjelder ikke minst Aps forrige eneromsgaranti. I 1993 - den 26. mars - lovet Grete Knudsen enerom til alle innen 5 år. Nå er det gått 4 år. Antall enerom er økt med 2 - to - prosent. Men nå er det valgkamp og Jagland lover på nytt. Jeg vil ikke som enkelte andre bruke ordet "bløffmaker" om landets statsminister - men de såkalte "garantier" han utsteder er ikke verdt papiret de er skrevet på.
Kan Jagland fortelle meg hvorfor den såkalte "garantien" skulle være til å stole på denne gang - når den ikke var det forrige gang? La oss gå i gang med å skaffe flere enerom. La oss jobbe først og skryte etterpå - ikke omvendt.
Det er jo gått med eneromsgarantien som med andre Ap-garantier:
- Sysselsettingsgarantien
Ap lovte at arbeidsledigheten skulle ned til 50 000 ledige. Vi vet hvordan det gikk.
-Ungdomsgarantien
I velgergarantien fra 1985 het det videre at ungdom under 20 år skal ha lovfestet rett til arbeid etter utdanning. Hvor ble det av dette? Videre skulle pensjonsalderen senkes til 66 år. Hva skjedde?
-Ventelistegarantien
Syse-regjeringen innførte ventelistegarantien, og den var ment å skulle gi syke mennesker rett til behandling. Men nå sa Hernes i Stortinget at han slett ikke er sikker på om ventelistegarantien er å forstå som en rettighet. Ikke rart at bruddene når nye høyder.
Dessverre er helsevesenet blitt sykere under Arbeiderpartiets ledelse. I august 1985 kalte Gro sykehuskøen på 50 000 for hjerterå. I dag står ca 300 000 mennesker i helsekø. Av garanti-pasientene har nå over 19 500 personer ventet mer enn 6 måneder. Da Hernes tok over etter Werner Christie var tallet på garantibrudd halvparten. Slik er situasjonen i et helsevesen, som Arbeiderpartiets Tom Thoresen i trontaledebatten høsten 1996 kalte «Et av de beste helsevesen i verden».
Mens nordmenn lider i helsekøene, utreder Hernes og legger frem lite nytt to år etter Christie' tid. Dette gjelder spesielt forslaget om eierskap for sykehusene, og samarbeid innad i helseregionen. Den såkalte helsereformen som Hernes skal legge frem er gammelt nytt fra før Christie tid, ispedd tidligere Høyre, KrF og Frp forslag.
Arbeiderpartiet bruker stadig nye forklaringer på hvorfor det ikke nytter å ta aktive grep mot helsekøene. I 1995 var det den nye teknologien som fikk skylden. I 1996 la hele Ap-ledelsen skylden på profesjonskampen i norsk helsevesen. Man legger skylden på mennesker som gjør en utrolig innsats for økt pasientbehandling gjennom å bruke hundrevis av timer av sin fritid på overtidsarbeid. I 1997 er det ifølge Hernes en overregistrering som har skylden for tallene. Hva blir forklaring i valgkampen?
Vi trenger derfor mer penger - og det skaffer Høyre til veie ved å si nei til mindre viktige oppgaver. Nå må vi ta det viktigste først. Men det er ikke bare mer midler som skal til. Helsevesenet trenger også reformer i finansiering, organisering og struktur:
* Innføring av fritt sykehusvalg over hele landet. Legen skal i samråd med pasienten velge det sykehuset som gir raskest og best behandling. EØS-lovverket viser at utenlandske sykehus også kan nyttes. Tidligere helseminister Christie var enig i denne tolkningen. (Dagbladet 01.07.94) Høyre tok i spørretimen 19. februar i år opp dette spørsmålet med helseministeren. Hvorfor har ikke departementet fulgt opp denne rettigheten, fire år etter at Stortinget vedtok EØS-avtalen?
* Hernes svarte at han slett ikke er sikker på om venteliste-garantien er å forstå som en rettighet, og derfor har norske pasienter heller ikke rett til behandling i et annet EØS-land. Dette er oppsiktsvekkende fordi departementet tidligere har sett på ventelistegarantien som bindende for fylkeskommunene. Dette viser Arbeiderpartiets holdning til politiske garantier - de har null verdi. Vi må se til utlandet for å få køene ned. Høyre fikk før jul Stortinget med på en pasientbro til utlandet for pasienter som har opplevd brudd på ventelistegarantien. Stortinget bevilget 120 mill. kr til dette mot Arbeiderpartiets stemmer. Hernes har ikke klart å iverksette vedtaket ennå.
* Høyre har i mange år ønsket at pengene skal følge pasienten. Dermed får hver enkelt sterkere rettigheter i helsevesenet, og sykehusene ser på pasientene som en inntektskilde. Fagmiljøene er enig med Høyre i at stykkprisen for behandling av hver enkelt pasient skal gå direkte til sykehusene, slik at sykehusene får stimulans til økt innsats. Stykkprisandelen må opp til minst 50 pst, og nå ser vi at Hernes kommer etter Høyre sakte - men sikkert også? For å få et stykkprissystem og et fritt sykehusvalg til å fungere, er det avgjørende at helsevesenet blir flinkere til å registrere og oppgi kvalitetsdata om hvert sykehus. Slik kan legen i samråd med pasienten hurtig finne ut hvor i landet det er plass for den enkelte pasient.
* Arbeidstidsbestemmelsene må mykes opp. Dermed kan offentlig ansatt helsepersonell utnytte sin arbeidskapasitet og sykehusenes utstyr og lokaler til privat praksis på kveldstid.
* Høyre sier nei til Sp og Aps forsøk på å skape et todelt helsevesen gjennom å stramme inn eller fjerne trygderefusjonene til legene. Ved å gjøre dette blir det kun de ressurssterke som kan oppsøke private spesialister.
* Høyre vil at sykepenger kan brukes til å redusere ventelistene ved å kjøpe behandlingskapasitet også i godkjente private institusjoner.
* Vi trenger snarest en nasjonal sykehusplan som fastlegger funksjonsfordelingen mellom sykehusene.
Høyre tar sterk avstand fra Sps forsøk på å ramme norske pasienter, gjennom å fjerne folketrygdrefusjonen til privatpraktiserende leger som ikke har avtale med det offentlige. Resultatet av dette vil bli et todelt helsevesen, der de som har økonomisk mulighet kan fortsette å kjøpe spesialist-helsetjenester, mens de med mindre midler må stille seg i kø. For psykiatrisk behandling vil kostnadene øke fra 1 290 kr i dag til 18 128 kr i året dersom helseministerens forslag går gjennom med Sps støtte.
Psykiatrien har i mange år blitt nedprioritert i helsevesenet. Psykiatrien har ikke sterke pressgrupper som taler for seg slik somatiske har. De private psykiaterne har ofte de tyngste pasientene. Disse velger selv å gå til de private, fordi kvaliteten og tryggheten her er størst. Nå vil forslaget til AP og Sp å ramme de svakeste psykiatriske pasientene.
Legene vil neppe bli tvunget tilbake til det offentlige med slike virkemidler. Vedtaket i 1992 der Stortinget fjernet refusjonen til de leger som etablerte seg etter dette har ikke hatt slik effekt. (Høyre stemte mot). Sps forslag vil også føre til en sterk økning i de offentlige utgifter. Det er meningsløst å si at man vil spare 370 mill kr. Grunnen til dette er at refusjonen som gis til de privatpraktiserende leger er 3-4 ganger mindre enn den refusjon som gis for arbeid utført på sykehusene. Et forsiktig anslag er at de offentlige merutgiftene vil bli på 500 millioner kroner hvis alle spesialistene skulle jobbe i de offentlige sykehus.
