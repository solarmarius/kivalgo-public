
Stortinget, 9. april 2001
Annelise Høegh
 
 
 
Skuffende retrett fra Tønne
Høyre er for at staten skal ta over ansvaret for sykehusene, og at sykehusene fristilles som selvstendige rettssubjekter. Men fristillingen må være reell. Derfor er det skuffende at helseminister Tore Tønne nå gjør retrett og hører mest på protestene Kommuneforbundet og andre som er mot reformen. Pasientene blir skadelidende dersom det enkelte sykehuset ikke gis frihet til å organisere virksomheten slik at ressursene blir utnyttet mest effektivt.
I høringsnotatet lå alt til rette for at sykehusene skulle kunne skille ut konkurranseutsatte deler av virksomheten, som røntgen- og laboratorietjenester, i egne selvskaper dersom ledelsen fant det hensiktsmessig. Nå foreslår Tønne at sykehusenes adgang til å skille ut deler av virksomheten i egne selskaper skal være begrenset til ikke-medisinske støttefunksjoner. Dersom sykehuset mener at det kan løse sine oppgaver bedre ved at røntgentjenestene skilles må det kunne gjøres uten å involvere Stortinget slik Tønne nå legger opp til. Stortinget skal styre i stort og ikke i smått. Det er meningsløst dersom Stortinget må involveres i spørsmål om hvordan f. eks. Rana sykehus velger å organisere sin røntgenvirksomhet.
Høyres mål med sykehusreformen er å klargjøre roller og ansvarsforhold. Storting og Regjering skal sørge for at befolkningen har rask tilgang til nødvendige helsetjenester av høy kvalitet, og skal ta det overordnede ansvaret gjennom prioritering, finansiering og funksjonsfordeling. Sykehusene må gis frihet til å drive profesjonelt uten politisk innblanding i daglig drift og organisering.
Høyre mener helseministerens forslag også må forbedres på følgende områder gjennom behandlingen i Stortinget:
- Det må skilles mellom bestiller- og utførerrollene. Helseministeren legger opp til at regionale foretak skal eie sykehusene, og at de samtidig skal fungere som bestillerorganer som kan kjøpe tjenester av private aktører. De private institusjonene i spesialisthelsetjenesten, hvorav mange driver på idealistisk grunnlag, frykter at denne sammenblandingen av roller vil føre til en favorisering av de offentlige eide sykehusene.
- Høyre mener bestilleransvaret - ansvaret for å sørge for at pasientene får de nødvendige helsetjenester - ikke må skilles ut i foretak men organiseres som en del av forvaltningen gjennom statlige regionkontorer. På utførersiden må det legges til rette for konkurranse mellom sykehusene, og private aktører må ønskes velkommen når det gjelder utbygging og drift av sykehus.
- Finansieringsordningene må bli bedre. Stykkprisen i den innsatsstyrte finansieringen må økes, og pengene må følge pasienten direkte til sykehuset uten å ta veien om de regionale foretakene.
