
Høyres sortingsgruppe,20. AUGUST 1997
Fra Per-Kristian Foss, Høyre
Tynn suppe i sentrum
Dagens sentrumserklæring viser at en sentrumsregjering er politisk tankespinn. Regjeringer etableres på bakgrunn av flertall i Stortinget, ikke i strid med Stortingets flertall.
Erklæringen bringer ikke noe nytt og er påfallende lite konkret. Programmet inneholder en rekke forslag til økte offentlige utgifter, mens ingen anvisning av økonomisk helhet. Forslaget om å flytte investeringsmidler fra lønnsomme oljeinvesteringer til ulønnsomme statlige virksomheter på land bærer et klart Senterpartistempel.
Når partiene lover at regjeringen skal «arbeide for» å stanse planene om bygging av to gasskraftverk viser dette at sentrumspartiene selv innser at de ønsker å danne en regjering uten handlekraft og overlevelsesevne.
Kristelig Folkeparti gir opp sine viktigste hjertesaker i forsøket på å få sentrumsalternativet til å fremstå med troverdighet. Kontantstøttebegrepet er ikke nevnt og er nå blitt utvannet til økte overføringer og satsing på barnehageutbygging. Et konkret kontantstøtteopplegg hadde vært en selvsagt del av et samarbeid mellom Høyre, KrF og Venstre.
Venstre må nøye seg med en handlingsplan for små og mellomstor bedrifter, mens konkrete forbedringer av rammevilkårene for små og mellomstore bedrifter gjennom bedringer i delingsmodellen, formueskatten og arveavgiften hadde vært en selvsagt del av et samarbeid mellom H, KrF og Venstre.
