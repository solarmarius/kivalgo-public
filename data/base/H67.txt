
5. juli 1995
Elisabeth Aspaker, Høyres 2. nestleder:
KOMMUNALDEPARTEMENTET SOMLER
- HØYRE ETTERLYSER RETNINGSLINJER FOR
BEREGNING AV KOMMUNALE AVGIFTER
På bakgrunn av de sterke avgiftsøkninger som har funnet sted i kommunal sektor de senere årene, etterlyser Høyre Kommunaldepartementets lenge bebudede retningslinjer for lik beregning av kommunale avgifter over hele landet (såkalt selvkostprinsipp). Det er nå 3 år siden Kommunaldepartementet fikk overlevert en innstilling fra en arbeidsgruppe om dette. Høyre beklager at Kommunaldepartementets har brukt så lang tid og at arbeidet ennå ikke er ferdig.
Innbyggerne skal ikke betale mer enn det den faktiske tjenesten koster. Høyre etterlyser derfor klare retningslinjene for beregning av kommunale avgifter.
Høyre mener dessuten at tjenester som f.eks. vann- og kloakk bør kunne skilles ut som egne driftsselskaper, både kommunale og private. På den måten kan alle kostander - direkte og indirekte - blir synliggjort både for publikum og for oss politikere. Driften av slike selskaper bør kunne konkurranseutsettes gjennom anbud for dermed å oppnå en så billig og effektiv drift som mulig. Dersom det ikke skal anbudsutsettes, mener Høyre at kommunen bør godtgjøre at det er til innbyggernes beste både når det gjelder kvalitet og kvantitet på avgiftssiden. Reduserte kostnader vil så kunne komme innbyggerne til gode i form av reduserte avgifter.
