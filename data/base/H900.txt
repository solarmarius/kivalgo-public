
Oslo, den 21. april 1999
Lars Arne Ryssdal:
Avgiftsøkningene i kommunene utillatelig store 
Høyre med forslag til tiltak
Høyre mener de prisøkningene på kommunale avgifter som nylig ble kjent er svært uheldige. Det kan ikke forsvares at gjennomsnittskommunene legger på gebyrene til renovasjon, avløp og vann med 6% over prisstigningen. Høyre oppnådde en nullvekst i skatter og avgifter for innbyggere og bedrifter i statsbudsjettet. Da kan vi ikke se på at slike sterke prisøkninger kommer på kommunale tjenester knyttet til egen bolig.
Kommunene plikter i dag å holde gebyrene innenfor et nivå som tilsvarer selvkost  samlete gebyrer skal ikke overstige kostnadene ved tjenestene. Høyre stiller spørsmål ved om dette prinsippet overholdes i alle kommuner, og vil ha en særskilt kontroll av prisnivået, og at selvkostprinsippet overholdes  gjennom revisjon eller fylkesmann.
Kommuner som har konkurranseutsatt disse tjenestene har gode erfaringer med redusert prisnivå. Høyre vil innføre anbudsplikt for kommunene for å tvinge frem besparelser til glede for innbyggerne.
Brukerne må selv ha anledning til å redusere avgiftene gjennom et redusert forbruk av tjenestene. Høyre vil derfor ha forskriftene endret slik at gebyrene gjøres forbruksavhengige.
I dag fremmet Høyre et forslag i Stortinget i tråd med disse tre punktene. Høyre vil også gjøre det kommunale avgiftsnivået overfor innbyggerne til et sentralt spørsmål i kommunevalgkampen.
