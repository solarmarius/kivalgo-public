
Oslo, den 19. januar 1999
Jan Petersen, Høyres leder:
Regjeringen må ivareta våre interesser som energinasjon
Norge kan bli Europas viktigste leverandør av ren energi til Europa. Derfor er det oppsiktsvekkende at utenriksminister Vollebæk ikke legger større vekt på Norges muligheter som energinasjon i sin redegjørelse om Europa-politikken.
Det å sikre Norges stilling som energimakt dreier seg ikke bare om egeninteresser, men om å sikre Europa tilgang på miljøvennlig kraft. Norsk gass trenger sterkere alliansepartnere dersom vi ønsker at myndighetene i de store EU-landene skal lage avgiftsregimer som gjør den miljøvennlige gassen mer konkurransedyktig sammenlignet med kull og atomkraft.
Regjeringen må klargjøre sitt syn på EUs gassmarkedsdirektiv som ble vedtatt i fjor sommer. Olje- og energiministeren har sådd tvil om Regjeringen vil anbefale direktivet. Når Utenriksministeren ikke klargjør Regjeringens syn skaper det en uholdbar usikkerhet for norsk gassvirksomhet.
Politisamarbeidet er et annet område hvor Norge bør undersøke mulighetene for å kople seg tettere opp til EU. Kampen mot internasjonal kriminalitet krever tett samarbeid over landegrensene. Høyre mener Regjeringen må undersøke våre muligheter for å delta i Europol-samarbeidet.
Høyre er glad for at Regjeringen vil søke å trekke Norge inn i EUs drøftelser av forsvars- og sikkerhetspolitiske spørsmål. Dette er av avgjørende betydning, også for vår stilling i NATO-samarbeidet, nå som EU-landene søker å forsterke sin rolle i sikkerhets- og forsvarspolitikken.
