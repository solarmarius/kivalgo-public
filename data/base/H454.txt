
Stortinget, 18. april 1997
Pressemelding fra Høyres energipolitiske talsmann, Gunnar Fatland
Skandaløs legitimering av sivil ulydighet i gasskraftsaken
Skandaløs legitimering av sivil ulydighet i gasskraftsaken av direktør Stein Lier-Hansen i Direktoratet for Naturforvaltning (DN). Saken tas opp i Stortinget.
Til Stortingets spørretime onsdag 23. april d.å. stiller Høyres Gunnar Fatland spørsmål til miljøvernministeren om fagdirektoratets integritet kan ivaretas av en leder som så åpenbart blander sammen faglige og politiske standpunkter.
Bakgrunnen for spørsmålet er uttalelser fra direktoratets direktør, Stein Lier-Hansen, i Arbeiderbladet den 15. april hvor direktøren meget klart legitimerer bruk av sivil ulydighet i gasskraftsaken.
«Sett i sammenheng med at DN også i sin såkalte fagrapport om konsekvensene av å bygge de omsøkte gasskraftverkene «solgte» rapporten med fokus på et område hvor direktoratet er blottet for kompetanse, nemlig det Nordiske kraftmarkedets sammensetning og funksjonsmåte, er det all grunn til å stille spørsmålstegn ved direktoratets integritet.
Vi kan ikke akseptere at et så sentralt fagdirektorat blander sammen politiske og faglige standpunkter», sier Fatland.
