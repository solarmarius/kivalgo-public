
Oslo, den 20. september 1999
Kommentar fra Per-Kristian Foss, finanspolitisk talsmann Høyre
Høyre positiv til MeritaNordbankens tilbud
Det blir nå opp til eierne av Kreditkassen å vurdere det kjøpstilbud som er kommet fra MeritaNordbanken og eventuelle andre tilbud som måtte komme.
På generell basis ser Høyre positivt på at utenlandsk kapital og fusjoner kan bidra til å styrke konkurransen i det norske bankmarkedet. Større nordiske bankkonsern vil trolig også stå sterkere i en fremtidig europeisk konkurransesituasjon. MeritaNordbanken synes å være nærmest til å bli en slik ledende nordisk finansinstitusjon.
Det er slike hensyn til konkurranse og soliditet som bør være avgjørende for staten som konsesjonsmyndighet. Særnorske og selvpålagte retningslinjer for statlig eierskap bør ikke hindre at også norske finansinstitusjoner kan delta i en nordisk og europeisk strukturtilpasning.
