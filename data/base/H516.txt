
Stortinget, 26. mai 1997
Pressemelding fra stortingsrepresentant Siri Frost Sterri (H), fraksjonsleder
Intet nytt fra Sandal
Det beste man kan si om den redegjørelsen utdannelsesminister Sandal gav i Stortinget idag, er at den vil gi Stortinget mulighet til en samlet debatt om norsk skole og utdannelse, fra første klasse i grunnskolen til universiteter og høyskoler. Redegjørelsen i seg gav ingen nye signaler, og dessverre heller ingen tegn på at statsråden og Regjeringen vil ta de kvalitets- og kunnskapsmessige utfordringer på alvor.
Redegjørelsen gav inntrykk av en svært selvtilfreds statsråd, som var mer opptatt av kvantitet enn kvalitet, og mer opptatt av at store strukturreformer er gjennomført enn av virkningene av dem. Det er typisk at statsråden i omtalen av hvor vellykket Reform 94, helt ser bort fra de store problemer som teorisvake elever møter i den nye fagopplæringen. Det er også forstemmende at statsråden bagatelliserer behovet for etterutdannelse for lærere, både i grunnskolen og i videregående skole. Det er bevilget betydelige midler til dette formålet, men behovene er allikevel så mye større.
I statsrådens redegjørelse var det mye snakk om kvalitetssikring, men det var lite som tyder på at Regjeringen tar inn over seg at det i dagens norske skole ikke er tilstrekkelig å sikre kvaliteten. Kvalitet og kunnskapsformidling må styrkes! Det er den virkelige utfordring i skolepolitikken, og det er den utfordringen Høyre tar alvorlig!
