
Stortinget, 1. november 1996
Pressemelding fra Ingvald Godal, forsvarspolitisk talsmann for Høyre
Forsvarskomiteen har avgitt budsjettinnstilling:
Høyre-gjennomslag for å styrke forsvarets drift.
Høyre er glad for at Stortinget har vist viljestyrke og handlingsevne nok til å gi Regjeringen klar beskjed om at den mener alvor med sitt vedtak om å opprette to ekstra bataljoner på Vestlandet, en i Stavanger- og en i Bergensområdet. Regjeringen hadde ikke etterkommet stortingsvedtaket fra i vår i 1997-budsjettet. Stortingsflertallet, Høyre, Sp, KrF og Frp, øremerker derfor i innstillingen fra komiteen 15 millioner kroner til opprettelsen av de to bataljonene. Vedtaket innebærer en ytterst nødvendig styrking av Forsvarets tilstedeværelse på Vestlandet, som er blitt betydelig svekket med gjennomføringen av den nye forsvarsstrukturen.
Stortingsflertallet, de samme partiene, følger også opp satsingen på Heimevernet, som Regjeringen ifjor foreslo å slå sammen med Hærens regionskommandoer i fredstid. Regjeringen led nederlag i HV-saken, og får nå pålegg fra Stortinget å styrke Heimevernet gjennom en ekstrabevilgning på 30 millioner kroner.
Høyre har etterlyst tiltak fra Regjeringen for å forhindre den dramatiske flyverflukten fra Forsvaret. Forsvarsministeren innrømmer å bare delvis ha fulgt opp et utvalg som foreslo en rekke tiltak for noen år siden. Høyre foreslår 50 millioner kroner ekstra til slike tiltak, men fikk ikke flertall for dette.
Høyre har, som i foregående år, lagt en konsekvent gjennomføring av Forsvarskommisjonen av 1990 og Langtidsmeldingens målsettinger til grunn for sitt budsjettopplegg. Høyre har merket seg at man er noenlunde i rute når det gjelder materiellanskaffelser, men at øvingsnivået er for lavt, at presset på driftssiden har vært langt hardere enn forutsatt i Langtidsmeldingen og at dette nå gir seg uheldige utslag på en rekke områder. For å bøte på dette foreslår Høyre i budsjettet for 1997 en brutto påplusning på 350 millioner kroner til Hæren, Sjøforsvaret og Luftforsvaret, samt Heimevernet. Vi får heller ikke i år flertall for en slik påplusning. Flertallet for satsingen på Heimevernet og øremerkingen til Vestlandsbataljonene er dog gledelige unntak.
Som i tidligere år foreslår Høyre å trekke de norske styrkene i Sør-Libanon hjem, noe som innebærer en avlastning for Forsvaret. Dette får heller ikke denne gangen flertall.
For kommentarer:
Ingvald Godal, tlf. 22 31 32 41
Magnhild Olrud, tlf. 22 31 30 85
Jarle Hammerstad, tlf. 22 31 33 49
