
Stortinget, 23. april 1997
Pressemelding fra Jan Tore Sanner, Høyre
Høyre foreslår mer penger til grunnskolereformen - Reform 97
- Flere kommuner, deriblant Oslo, må ta i bruk midlertidige løsninger for å få plass til alle 6-åringene som skal begynne på skolen neste høst. Det er viktig at det skapes trygghet for at de midlertidige løsningene ikke blir permanente, sier Jan Tore Sanner. Høyre vil derfor foreslå at det bevilges inntil 200 mill. kroner slik at kommunene i løpet av neste år kan erstatte de midlertidige løsningene med permanente lokaler. Forslaget vil bli fremsatt i forbindelse med Kirke- og undervisningskomiteens behandling av statusrapporten om fremdriften i Reform 97.
- Høyre vil ikke støtte noen forslag om å utsette reformstart. Men Høyre vil legge frem et forslag som pålegger Regjeringen å sikre at tilbudene til 6-åringene kvalitetssikres og at departementet får fullmakt til å iverksette nødvendige tiltak dersom tilbudet i en eller flere kommuner ikke tilfredsstiller kvalitetskravene. En slik fullmakt vil også innebære at departementet i ytterste konsekvens kan gi kommuner dispensasjon for oppstart høsten 1997.
