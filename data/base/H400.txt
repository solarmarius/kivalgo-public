
Pressemelding, 11. august 1997
Per-Kristian Foss
Radikal Jaglandvri i næringspolitikken
Statsminister Thorbjørn Jagland har endret det næringspolitiske klimaet fra stabilitet og forutsigbarhet til vekt på utspillspolitikk og konsentrasjon om politiske symboler. Regjeringens varslede tredobling av formuesbeskatningen viser at Arbeiderpartiet nå setter det taktiske spillet over hensynet til stabilitet og forutsigbarhet for næringslivet. Jagland staker ut en radikal kurs, mens Gro Harlem Brundtland og Sigbjørn Johnsen signaliserte reformer og lettelser overfor bedriftene.
Småbedriftene rammes
Økt beskatning av norsk sparing og norsk kapital svekker det norske kapitalmarkedet. Dette er ikke i første rekke et problem for de store bedriftene som kan finansiere seg internasjonalt, men for små og mellomstore bedrifter som er avhengig av et velfungerende norsk kapitalmarked.
Statsmakten styrkes
Når privat sparing og privat kapital skal skattlegges hardere, mens staten bygger opp enorme reserver, styrkes den statlige maktkonsentrasjonen ytterligere og svekker næringslivets uavhengighet og frihet.
Arbeiderpartiet angriper entreprenørånden
Rammevilkårene for små og mellomstore bedrifter må legge grunnlag for ytterligere vekst og sysselsetting i årene som kommer. Å forverre rammebetingelsene svekker entreprenørånden i samfunnet. Det er skuffende når Arbeiderpartiet gjør dem som satser egne midler for å skape verdier og sysselsetting for seg selv og andre til skyteskiven for sin «fordelingspolitikk».
Tredobling av belastningen på aktive eiere
Å tredoble formuesbeskatningen av aktive eiere i små- og mellomstore bedrifter vil presse opp utbyttene og svekke egenkapitalsituasjonen i bedriftene. Dette er det stikk motsatte av hva som kreves for å bedre vekstmulighetene og sikre arbeidsplassene på sikt.
Løsningen er enkel
Formueskatten rammer ikke de rike, men de forsiktige sparerne. Å utvide formueskatten rammer entreprenørånden og den langsiktige verdiskapningen.
Det er derfor riktig fordelingspolitikk, riktig næringspolitikk og riktig skattepolitikk å avvikle formuesskatten. Det Norge trenger er ikke fordelingspolitiske fikenblad, men en skattepolitikk som stimulerer vekst og sysselsetting i et privateid, konkurranseutsatt næringsliv.
Bakgrunn:
Professor Terje Hansen og førsteamanuensis Knut Boye ved handelshøyskolen har vist urimeligheten i dagens formuesbeskatning i siste nummer av bladet Sosialøkonomen (6/97). De konkluderer med følgende:
«En nærliggende konklusjon på den foregående drøftingen er at det er behov for en omfattende reform av formuesbeskatningen etter de prinsipper som ble trukket opp av Aarbakkeutvalget. En slik reform er åpenbart dødfødt, siden det er markert politisk flertall for ikke å gjøre noe med formuesbeskatningen av boliger, fritidshus, pensjonssparing og ikke-børsnoterte aksjeselskaper. Formuesbeskatningen bør derfor etter vår mening avvikles.»
