
Oslo, den 3. juni 1999
Ansgar Gabrielsen (H):
Feilslutning om matmoms
At maten er dyrere i Norge enn i våre naboland skyldes mye mer enn forskjeller i matmomsen. Høyre mener det er grunn til å undersøke om mangelen på konkurranse i jordbruket isteden må bære hovedansvaret for de høye norske matprisene. Sammen med en overdreven satsing på små gårdsbruk har den manglende konkurransen ført til at norske forbrukere betaler mer for maten både gjennom prisen og skatteseddelen enn de gjør i nabolandene.
Høyre mener den prisundersøkelsen landbruksdepartementet offentliggjorde i dag har klare mangler. Undersøkelsen mangler en sammenligning mellom marginene i de ulike leddene i produksjonskjeden mellom Norge og andre land. En slik sammenligning ville vist hvor de særnorske prispåslagene kommer, og gjort det enklere å iverksette tiltak for å få prisene ned. Undersøkelsen viser heller ikke den langsiktige utviklingen i marginene til hhv. bøndene, matvareindustrien og dagligvarehandelen. Eller sagt på en annen måte, hvem som gjør Norge dyrere.
Høyre tviler på at redusert matmoms vil føre til nevneverdig lavere matpriser for forbrukerne. Mangelen på konkurranse i matvarebransjen kan lett føre til at det isteden er bøndene, industrien og utsalgsleddet som stikker av med hovedgevinsten. Danmark har f. eks. samme momssats som Norge, større konkurranse og betydelig lavere priser. Høyre kommer til å fremme forslag for å øke konkurransen og dermed redusere matprisene allerede under behandlingen av jordbruksavtalen.
