
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
KRISTELIG FOLKEPARTI
Program ved Stortingsvalget 1957

Vårt grunnsyn.
Kristelig Folkeparti vil gå inn for at kristen tro og moral må være grunnlaget og rettesnoren også for politikk og samfunnsliv.  

Vi er overbevist om at dette er en nødvendig forutsetning for et lykkelig folkestyre, og at det er i samsvar med det beste i norsk tradisjon.  

Alle gode borgere ønsker et samfunn, der heim og familieliv trygges, der barn og ungdom får en oppdragelse som gjør dem til gode samfunnsborgere, der det rår rettssikkerhet og frihet for individet og hvor det hersker rettferdighet i fordelingen av samfunnsgodene, med jamstilling mellom folke- og næringsgrupper.  

Kristelig Folkeparti er overbevist om at dette samfunn må bygges på det kristne syn på menneskets verd, og at det forutsetter lojalitet, innsatsvilje, humanitet, ærlighet og en sterk ansvarskjensle hos samfunnets borgere.  

Vi tror at kristendommen best er i stand til å skape og bevare disse moralske kvaliteter. Bibelen sier   og historien bekrefter det   at der folket river seg løs fra Gud og forakter hans bud, der begynner oppløsningen og forfallet. "Kristendommen er demokratiets sjel".  

Kristelig Folkeparti vil derfor gjennom sin politikk arbeide for at kristendommens livgivende og moralskapende kraft får gjøre sin gjerning i folkets liv.  

En rekke vedtak som i de siste år er gjort i Stortinget, har etter vår mening medvirket til å undergrave kristendommens stilling i samfunnet. Hver gang slike vedtak blir gjort, brytes det ned et vern om vår kristne folkearv og respekten for samfunnets grunnleggende verdier avtar.  

Kristelig Folkeparti vil kjempe mot disse avkristningstendenser i norsk politikk.  

Vi vil arbeide for en kristen oppseding av barn og ungdom. Kristendomsopplæringen må få en sentral plass i skoleundervisningen, fordi den er av grunnleggende betydning for dannelsen av ungdommens karakter.  

Statens befatning med kulturlivet må ta sikte på å fremme det som i aller dypeste forstand er kulturskapende. Det må dannes en fast front mot alle kulturdrepende og moralnedbrytende krefter som i vår tid har innflytelse på barn og ungdom. Statens holdning i slike spørsmål er av avgjørende betydning for folkeopinionen mot disse krefter.  

Kristelig Folkeparti vil arbeide for at hjemmets hellighet og ekteskapets ukrenkelighet blir vernet og respektert. 

Vi vil av all makt arbeide for å fremme folkeedruskapen. Vi ser alkoholen  som en av de største trusler mot folkelykken. Den nedbryter folkemoralen,  ødelegger hjemmene og påfører landet svære økonomiske tap.  

Kristelig Folkeparti mener at staten må føre en langt mer aktiv  edruskapspolitikk og vil i samsvar hermed foreslå og støtte tiltak som tar  sikte på å fjerne alkoholens forbannelse fra vårt folk.  

Kristelig Folkeparti vil videre arbeide for en politisk linje på tvers av alle  klasse- og gruppemotsetninger. Vi ser det slik at klassepolitikken mer og  mer må vike for en fellesskapets politikk. Utviklingen har således  framtvunget en utenrikspolitikk som   stort sett   er hevet over  partigrensene. Det samme gjelder sosialpolitikken som i økende grad får  preg av en fellesoppgave for hele folket.  

Vi tror det samme må bli tilfelle også med den økonomiske politikk. Høyere  produksjon, trygging av livsvilkårene, stabilisering av pengeverdien, full  sysselsetting, bedring av utenriksøkonomien - - alt dette er i stor  utstrekning avhengig av et ansvarsbevisst og lojalt samarbeid mellom alle  grupper i folket.  

Kristelig Folkeparti mener derfor at den økonomiske politikk må legges opp  etter dette grunnsyn. Klasseegoisme og maktbruk vil bare øke  motsetningene, skape mistillit, hindre samarbeidet og undergrave  lojaliteten. Næringspolitikk, lønns-, skatte- og pengepolitikk må ta sikte på  å tjene folkefellesskapet og utjevne motsetninger, avskaffe misforhold og å  skape en atmosfære preget av en redelig vilje til rettferdighet.  

Bare på denne måte kan alle byggende krefter forenes til beste for hele  samfunnet.  

Det er vår faste overbevisning, at de vanskelige politiske problemer vi står overfor, bare kan løses i samme grad som den kristne fellesskapstanke blir  rådende i vårt politiske liv.  

Ut fra dette grunnsyn legger Kristelig Folkeparti fram dette  

PROGRAM ved Stortingsvalget 1957

I. Kirke og skole.
Kirken og skolen er de to viktigste faktorer i folkets åndsdannelse. Historisk  henger de sammen, og Kristelig Folkeparti vil legge stor vekt på å bevare og  styrke det åndelige samband mellom dem. Ingen reform må svekke dette  
sambandet.  

Mellom kirke, skole og heim må det bygges ut et bedre samarbeid.  
Den norske kirke, de frie kirkesamfunn og de frie, kristelige organisasjoner  skal ha full åndelig frihet og arbeidsrett.  

Den norske kirke må få de organer og de spesialutdannede arbeidere den  trenger. Krigsramte kirker må gjenreises. Industri- og nybyggerstrøk må få  sine kirker. Store menigheter må deles, og nye kirker reises i takt med  tilveksten i befolkningen. Den norske kirkes folkevalgte organer må gjøres  effektive, og de må bli hørt i saker som vedkommer kirken.  

Den norske kirkes representanter må være selvskrevne medlemmer av  skolestyrer, barnevernsnemnder o. l.  

Fullt vern om helligdagsfreden.  

Skolelovens formålsparagraf (lovens § 1) sier at skolen skal gi barn og  ungdom en kristelig og moralsk oppseding. Denne lovbestemmelse er  framleis grunnlaget for norsk skole. Den må respekteres og håndheves og  ikke uthules.  

Kristendomsundervisningen må være et hovedfag i folkeskolen, og timetallet etter minstekravet i normalplanen må økes. Faget må bli obligatorisk i framhaldsskolen og få større timetall i den høyere skolen.  

Alle våre skoler   også yrkes- og fagskoler   må ta omsyn til elevenes åndelige behov ved å bringe dem i kontakt med kristent livssyn og åndsinnhold.  

Kristendomsopplæringen må pedagogisk legges bedre til rette i skolevesenet. Lærebøker og undervisning i alle fag må være i samsvar med kristen tro og moral.  

All opplæring må mer enn før legge vekt på det karakterbyggende.  

Etter samråd med foreldrene avgjør skolestyret om det skal være undervisning i forplantningslære.  

Inndragning av skolekretser må ikke skje dersom skolestyre og kommunestyre er imot det. Folkeviljen i de kretsene det gjelder, må ha avgjørende vekt i reguleringssaker.  

Revisjon av skoleverket må ikke føre til et sentralisert skolebyråkrati.  

Lærerne må være representert og ha stemmerett i skolestyret.  

Folkeskolen bygges ut i samsvar med skoleloven av 1936.  

Videre utbygging av skoleverket fra grunnskolen til toppskolen. Når planene for utvidelse av den obligatoriske skoletid skal settes i verk, må det tas hensyn til kristendomsfaget.  

Effektive tiltak for så snart som mulig å få slutt på lærermangelen i folkeskolen og for å skaffe lærere til den høyere skolen. Mer hensiktsmessige stønadsregler for skolene og lettere adgang til lån, slik at økonomisk veike kommuner kan reise de nødvendige skolebygg.  

Forholdene må legges slik til rette at alle elevene ved folke- og framhaldsskolen kan få opplæring i husstell.  

Private, upolitiske skoler (folkehøyskoler, ungdomsskoler, hage- og jordbruksskoler, yrkesskoler, handelsskoler, realskoler og gymnas) skal ha livsrett og statsstønad når de fyller rettvise krav.  

Skoleverket for vanføre, blinde og døve må bygges ut. Evneveike må få god opplæring som passer for dem, f. eks. gjennom hjelpeklasser i grunnskolen.  

II. Ungdommen.
Det er en samfunnsoppgave å sørge for at ungdommen gjennom moralbyggende oppseding og opplæring blir åndelig og materielt rustet for de oppgaver som venter den i samfunnslivet.  

Alt positivt ungdomsarbeid støttes, herunder også sunn idrett. Ungdommen må hjelpes til å forstå verdien av god og byggende fritidsbeskjeftigelse.  

All ungdom må få høve til teoretisk og praktisk opplæring. Stipendieordningen bygges videre ut, slik at all ungdom kan skaffe seg den utdannelse de har lyst og evner til uansett hvor i landet de bor, og hvilke økonomiske kår de ellers har.  

Det må tas tilbørlig hensyn til ønskene fra Statens Ungdomskonferanse når statens midler til ungdomsarbeidet skal fordeles.  


III. Sosialpolitikken.
Kjernen i folket er den gode heimen. Staten må verne og støtte alle tiltak som hjelper til med å skape gode livsvilkår for familien. Hver familie og også enslige og gamle må skaffes tilfredsstillende bolig. Det må bli lettere for selvbyggere å reise egne heimer. Fritidsinnsats på eget hus må ikke skattlegges.  

Effektiv innsats for å lette husmødrenes arbeid. Utbygging av husmorvikartjenesten og heimehjelpen.  

Staten må yte direkte hjelp til institusjoner for vanskelig stilte barn. Spesialskolene for barn med tilpasningsvansker må utbygges. Mer hjelp til barnevernsnemnder.  

Uføretrygden og trygd for vanskeligstilte enslige og for eldre enker som ikke kommer inn under alderstrygden, må snarest gjennomføres, slik at vi kan komme fram til en virkelig folketrygd.  

Det gjennomføres pensjonsordning for jordbrukere og håndverkere.  

Hele folket må nyte godt av framskrittene på det hygieniske og medisinske felt. Økonomi og bostedsforhold må ikke stå i veien.  

Helsesøstre i alle kommuner. I strøk med spredt bebyggelse eller strøk med store avstander, må legedistriktene deles.  

Større stønad til skoler som utdanner sykesøstre.  

Det er tvingende nødvendig at åndssvake og sinnslidende får den hjelp og pleie de trenger. Staten må gå inn for å påskynde utbyggingen av heimer i samband med allerede eksisterende tiltak.  

Ut fra det kristne syn er alt spirende menneskeliv hellig og ukrenkelig. Abortus provocatus på sosiale indikasjoner kan derfor ikke tillates. Samfunnet må i stedet gi effektiv og positiv hjelp til nødlidende, svangre kvinner. Misbruk av mødrehygienekontorene motarbeides.  

I samsvar med sitt grunnsyn vil Kristelig Folkeparti gå inn for å skape et alkoholfritt folkeliv. Kompromissløs kamp mot rusdrikken og drikkeskikkene. Effektive forebyggende tiltak mot alkoholisme. Saklig opplysning om alkoholspørsmålet i alle skoler. Arbeid for et alkoholfritt festliv.  

Alkoholistomsorgen må forbedres. Spesialsykehus for alkoholister og for narkomaner. Kurheim for særlig vanskelige tilfelle av kvinnelig alkoholisme. Edruskapsnemndenes stilling må styrkes. Statsstøtte til private kurheimer.  

Skjerpet kontroll med ølsalget. Større offentlig stønad til alkoholfrie restauranter og ungdomsheimer. Ingen rusdrikk på offentlige tilstelninger. Absolutt avhold i trafikktjeneste og i andre ansvarsfulle yrker.  

Større tilskudd til det frivillige avholdsarbeid. Lavere skatt og avgift på alkoholfri drikk.  

Overskuddet ved A/S Vinmonopolet må anvendes slik at større summer kommer edruskapsarbeidet til gode. Matvarer må ikke nyttes til framstilling av rusdrikk.  

Styrking av det kommunale selvstyre i avstemninger som gjelder servering og salg av rusdrikk. Ved avstemninger om utsalg for A/S Vinmonopolet skal ikke bare den enkelte bykommune være med, men også det distrikt som naturlig sokner til.  

Forbud mot rusdrikkreklame på statens egne områder.  

IV. Nærings- og arbeidsliv.
Kristelig Folkeparti er ikke talsmann for spesielle gruppe-, nærings- eller klasseinteresser. Målet for den økonomiske politikk må være å skape trygge og gode kår for alle.  

Staten må ikke overta økonomisk virksomhet der privatdrift samfunnsmessig lønner seg bedre enn statsdrift. Forholdene bør legges best mulig til rette forprivat initiativ. Statskontroll bare i den grad det er nødvendig for å hindre misbruk.  

Det er en samfunnssak å hindre arbeidsløshet gjennom private og offentlige tiltak.  

Det må være økonomisk jamstilling mellom alle næringer og landsdeler, og mellom statsdrevne og private tiltak. For å stimulere den økonomiske og kulturelle utvikling i bygdene, må det vernes om grunnlaget for bygdenæringene.  

Administrasjonen desentraliseres og effektiviseres. Den må ledes av folk med faglige kvalifikasjoner, praktisk skjønn og godt kjennskap til landsdeler og lokale forhold.  

Næringsorganisasjonene må bli hørt når retningslinjene for næringspolitikken blir dratt opp, og når det skal treffes avgjørelser av betydning for næringene.  

Kristelig Folkeparti vil gå inn for en skattepolitikk som er familievennlig, og som ikke hindrer rasjonell utbygging av næringslivet og fører til skjeve investeringer. Økt arbeidsinnsats bør begunstiges med skattemessige fordeler, og skattereglene må ta sikte på å stimulere initiativ, produksjon og privat sparing.  

De strengeste kommunale reduksjonstabeller søkes avskaffet.  

Skattefri inntektsgrense for arbeid som skoleungdom gjør i fritid. Effektivt arbeid for en mest mulig rettferdig fordeling av skattebyrdene. Lemping i progresjonen ved utligning av statsskatt.  

Omsetningsavgiften må legges på et tidligere ledd i omsetningen, og avgiften på de mest nødvendige forbruksvarer søkes sløyfet.  

Streiker og lockouter må ikke lamme nærings- og arbeidslivet. Konflikter løses ved megling og lønnsnemnd.  

Effektive tiltak for å gjenreise tilliten til vår pengeverdi for derigjennom å fremme den private sparing og lette kjøpepresset.  

V. Enkelte næringer.
1.	Jordbruket. Denne næring må gis slike vilkår at norsk ungdom kan se en framtid i å bli jordbrukere.  

Jordbruksprisene må trygges, så næringen sikres lønnsom produksjon under skiftende konjunkturer. Dersom dette ikke kan skje ved vanlige avtaler og ved faste priser i avtaletiden, bør slik garanti eventuelt gis i lovs form.  

Rasjonaliseringen av jordbruket må fremmes ved effektive tiltak. Vilkårene legges slik til rette at brukene best mulig får utnytte sine naturgitte muligheter. Bruk som er bundet i sitt valg av driftsform, må sikres lønnsom produksjon på linje med andre. Beredskapssynspunktet tillegges stor vekt.  
Spesielt hvor det er et ledd i arbeidet for å skape bærekraftige familiebruk, må nydyrkingen intensiveres gjennom tilstrekkelig og effektiv statsstønad. Dyrket jord må ikke tas til andre formal uten at dette er strengt nødvendig.  

Fortsatt støtte til driftsbygninger i jordbruket.  

En naturlig og god kombinasjon er at skog drives sammen med jordbruk, og når det er et naturlig ledd i arbeidet for å skape bærekraftige familiebruk, stilles skog i offentlig eie til rådighet for skogløse bruk.  

Jordbruket skaffes den nødvendige kreditt på rimelige vilkår. Så lenge det ansees nødvendig med begrensning av utlånene i statsbankene, bør jordbruksbankene få høve til utlån i rimelig forhold til kredittbehovet.  

Jordbruksopplæring for flest mulig av dem som skal ha sitt erverv i jordbruket. 

Elevene ved framhaldsskolen i typiske landdistrikter må få undervisning i jordbruksfag. Herredsagronomer i alle kommuner der dette er ønskelig.  

Bedre boligforhold for jordbruksarbeiderne.  

2.	Skogbruket. Stabile og lønnsomme priser på skogsprodukter. Fortsatt stønad til kultivering av skogsmark og til skogplanting. Skogreisingen i de skogløse distrikter må intensiveres.  

Jordskifteverket må få det nødvendige antall funksjonærer, slik at utskifting i skogs- og plantemark kan skje raskere.  

Fortsatt stønad til bygging av skogsveier, slik at også avsidesliggende skog kan nyttiggjøres.  

Trygge og gode arbeidsvilkår for skogsarbeiderne.  

3.	Fiske og fangst. Næringen ma sikres lønnsom drift. Det må legges stor vekt på å opparbeide nye markeder.  

Fiske- og fangstflåten, redskaps- og fiskeforedlingsindustrien må sikres utviklingsmuligheter, så vårt land til enhver tid er i stand til å møte konkurransen fra andre fiskerinasjoner.  

Våre fiskefelter må vernes. Praktisk havforskning må fortsatt utbygges. Norges posisjon som ledende fiskerinasjon må holdes.  

Finansieringen av fiskerinæringen må ordnes slik at kapitalfattige distrikter ikke blir tilsidesatt. Statens Fiskarbank må ikke ensidig tilgodese spesielle typer og størrelser av fiskefartøyer.  

Statens avgiftspolitikk må revideres, slik at viktige driftsmidler i fiskerinæringen blir avgiftsfrie.  

Det må settes større fart i utbyggingen av fiskerihavner. Fyr- og merkevesenet gis bedre arbeidsmuligheter.  

I vårt land, der fiskeri er næringsgrunnlaget for den største del av kystbefolkningen, må fiskeripolitikken generelt ta sikte på å lede utviklingen slik at ingen bestemt sektor i næringen blir skadelidende. Det må tas såvel sosiale som nasjonaløkonomiske hensyn. De forskjellige grener innen næringen og interessene som knytter seg til disse, må tilgodesees og vernes om.  
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
