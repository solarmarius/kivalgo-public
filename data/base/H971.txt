
Pressemelding Høyres Stortingsgruppe 2. november 2000
Sonja Sjøli om Høyres alternative budsjett: - Høyre prioriterer sykehus, kreftplanen og utenlandsbehandling
Høyre mener omfattende reformer er nødvendig for å sikre at pasientenes behov for behandling blir ivaretatt. Ansvaret for sykehusene må overføres til staten - pasientene skal ikke være kasteballer i et uverdig spill mellom forvaltningsnivåene. Sykehusene må få større frihet lokalt gjennom fristilling som setter dem i stand til å drive profesjonelt uten politisk og byråkratisk overstyring. Vi må skille mellom bestiller og utfører i helsesektoren. Det offentliges ansvar er å etterspørre og finansiere helsetjenester på vegne av pasientene. Disse tjenestene kan like gjerne utføres av private som offentlige aktører. Høyre vil legge til rette for konkurranse mellom private og offentlige sykehus.
Høyre foreslår i sitt alternative budsjett å styrke den innsatsstyrt finansieringen av sykehusene med 2,5 mrd kr. Dette skjer ved å øke stykkprisandelen fra 50 til 60 pst. Høyre understreker at disse midlene må gå direkte til sykehusene, ikke om fylkeskommunene som i dag.
Høyre vil lovfeste pasientenes rett til behandling innen medisinsk forsvarlige frister. Høyre foreslår at pasienter som ikke får tilbud om behandling innen forsvarlige frister i Norge, skal tilbys behandling i utlandet for det offentliges regning. Det sentrale er pasientens rett til behandling, ikke at behandlingen nødvendigvis skal skje ved et offentlig norsk sykehus.
Høyre foreslår en raskere opptrapping av kreftplanen enn Regjeringen legger opp til og foreslår å øke bevilgningene til kreftplanen med 150 mill kr utover Regjeringens forslag. Høyre peker spesielt på behovet for å øke strålekapasiteten og styrke forskningsinnsatsen.
Høyre foreslår å øke de offentlige bevilgningene til rehabiliterings- og opptreningsinstitusjoner med 50 mill kr. Høyre legger til grunn at godkjenning av slike institusjoner skal være faglig, og at institusjoner som holder faglig mål skal få offentlig støtte på like vilkår. Høyre foreslår like egenandeler for brukerne, uavhengig av om institusjonen er klassifisert som opptreningsinstitusjon eller helsesportsenter.
Høyre ser med glede på at Regjeringen endelig foreslår å oppheve referanseprissystemet for legemidler, som har påført mange pasienter urimelig høye egenandeler som ikke har blitt dekket under egenandelstaket. Høyre har gjentatte ganger foreslått å oppheve denne ordningen, og er glad for at Arbeiderpartiet nå snur og kommer etter på dette området.
Høyre foreslår å styrke satsingen på kjøp av helsetjenester til sykmeldte, slik at pasienter raskere får behandling og tidligere kan vende tilbake til arbeidslivet. Høyre mener ordningen må utvides til flere behandlingsformer og diagnosegrupper. Høyre foreslår skattefritak for operasjoner og helseforsikringer som betales av arbeidsgiver.
