
Pressemelding, Stavanger 10. september 1997
Per-Kristian Foss
Per-Kristian Foss til Bondevik:
Bare sammen kan vi kaste Jagland
Det såkalte sentrumsalternativet vil aldri overleve møtet med stortingsflertallet, sier Høyres Per-Kristian Foss. Det politiske dokumentet de tre partiene har lagt frem, er på mange områder i strid med stortingsflertallet. Årsaken til dette er at Senterpartiet har fått gjennomslag for mye av sin politikk som ligger til venstre for Arbeiderpartiets politikk. Det er vel derfor Senterpartiets Johan J. Jakobsen betegner en sentrumsregjering som «et Senterparti-prosjekt».
Hvis Norge skal få en ny regjering, må det være for at det skal føres en borgerlig politikk. Høyre ser derfor ingen grunn til å sørge for at Senterpartiet kommer i regjeringskvartalet.
Det eneste realistiske alternativ for å skape en ny politikk er en borgerlig regjering bestående av Høyre, Kristelig Folkeparti og Venstre.
Problemet i dagens situasjon er at Venstre og Kristelig Folkeparti har bundet seg opp til å bringe Senterpartiet inn i regjeringskvartalet til tross for at meningsmålinger viser at velgerne avviser dette alternativet.
I en situasjon hvor flertallet av den norske befolkning sier de vil ha en ny regjering, hviler det et stort ansvar på Venstre og Kristelig Folkeparti. Jeg vil derfor på det sterkeste appellere til de to partiene om å legge om kursen for å lage et realistisk alternativ. Det vil gi det borgerlige alternativet et ekstra puff i innspurten.
De som i dag ønsker en borgerlig regjering må samle seg rundt det eneste partiet som i dag jobber for en borgerlig regjering, nemlig Høyre. Bare Høyre kan være limet på borgerlig side i norsk politikk! Det blir ingen borgerlig regjering uten et sterkt Høyre!
