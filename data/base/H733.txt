
Pressemelding, 27. april 1998
Fra Høyres kvinnepolitiske leder, stortingsrepresentant Sonja Sjøli
Prostitusjonen forsvinner ikke om vi forbyr den
Det er naivt av Ap-kvinnene å tro at man kan få bukt med prostitusjonen ved å forby den. Det sier Høyres kvinnepolitiske leder Sonja Sjøli i en kommentar til Ap-kvinnenes forslag om å forby prostitusjon.
Kriminalisering av horekunder og prostituerte skaper bare mer utrygge forhold for kvinner som går på gata. Det kan føre til at markedet går under jorden. Samtidig kan kriminalisering også føre til at det blir vanskeligere å ta de virkelige forbryterne, bakmennene og hallikene.
Det kan være mange tragiske grunner til at jenter prostituerer seg. Disse problemene løses ikke ved at jentene samtidig kan dømmes for sin tragedie.
Det er derfor viktig at vi også styrker arbeidet med å få jentene bort fra gata ved positive hjelpetiltak - slik som stoffavvenning, utdanning og attføring.
Seksuallovbruddutvalget vurderte også spørsmålet om kriminalisering og kom enstemmig til at kriminalisering ikke ville tjene den svake part den prostituerte, som oftest jenter eller unge kvinner. Høyres kvinnenettverk har gjennomført en omfattende høring i egen organisasjon, hvor signalene gikk klart i favør av å unngå kriminalisering av hensyn til jentene selv.
