
Pressemelding, Høyres Stortingsgruppe, 4. mars 1998
Jan Petersen, Høyres leder
Mellompartiene førte pensjonistene bak lyset
Statsminister Bondeviks forsikring til Jan Petersen i Stortingets spørretime om at «ingen skal komme dårligere ut» etter innføring av minstepensjonistreformen er en klar retrett fra de løfter mellompartiene ga pensjonistene under valgkampen i fjor. Regjeringspartiene ga den gang inntrykk av at alle minstepensjonister ville få 1000 kroner mer i måneden. Sannheten er at et stort antall pensjonister nå får under halvparten av hva de har blitt lovet på grunn av skatteregler og samordningsregler i trygdeloven. Minstepensjonister som bor på sykehjem får beholde kun 15% av økningen i pensjonen. Dette er etter Høyres mening å føre velgerne bak lyset.
Et utslag av vedtaket er at svært mange som i dag har en liten tilleggspensjon, i fremtiden blir minstepensjonister. Dette vil særlig gjelde dem som har vært lavtlønte og deltidsarbeidende. Det oppleves av mange som svært urettferdig når rettigheter til tilleggspensjon allikevel ikke gir annet enn minstepensjon.
Minstepensjonreformen var et hasteforslag fra mellompartiene fremmet rett før valget 1997. Det er dette hastverket vi nå ser konsekvensene av. For Høyre har det viktigste hele tiden vært å målrette innsatsen til dem som trenger det mest. I Høyres forslag til statsbudsjett for 1998 foreslo vi derfor å utvide ordningen med bostøtte til pensjonister som har høye boutgifter. I tillegg er vi åpne for å finne andre ordninger, som blant annet kan hjelpe dem som faller utenfor ordningen med bostøtte. Samtidig vil Høyre bekjempe forslag om å skjerpe beskatningen av pensjonister slik regjeringen Bondevik og Arbeiderpartiet har signalisert.
