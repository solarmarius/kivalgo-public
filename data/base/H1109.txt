
Oslo, den 25. mai 2000
Oddvard Nilsen
Høyre sier nei til kutt i vegbevilgningene!
I sitt forslag til revidert budsjett, som Høyre presenterte i dag, foretas det en satsing på vegsektoren. I Arbeiderpartiregjeringens budsjettforslag ble det lagt opp til et kutt i veginvesteringene på 282 mill kroner. Høyre går imot dette kuttet og viderefører det vedtatte investeringsnivået for 2000. Samtidig øker Høyre driftsbudsjettet til Vegvesenet med 235 mill kroner i forhold til vedtatt 2000-budsjett, for å dekke opp merforbruket til brøyting og fergedrift.
Det er skuffende at Arbeiderpartiet velger å kutte i vegbudsjettet når det skal strammes inn. Å ruste opp vegnettet er viktig for distriktene og næringslivet. En reduksjon i bevilgningen innebærer at man undergraver den fremtidige verdiskapningen og bosetningen. Med Høyres budsjett vil asfalteringen av riksveier med grusdekke fortsette for fullt. Det er smålig av Arbeiderpartiet å kutte på dette tiltaket som er så viktig for fremkommeligheten og sikkerheten i deler av fylket, sier Oddvard Nilsen.
