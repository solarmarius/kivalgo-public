
Oslo, den 6. oktober 1998
Oddvard Nilsen, samferdselskomiteens leder
Enda verre enn forventet!
Bevilgningene til samferdsel på årets statsbudsjett går ned med over 5 prosent. Investeringene til samferdselsformål har siste årene gått ned samtidig som bilrelaterte avgifter har gått opp. Investeringene til veiformål blir foreslått redusert med 6,6 prosent. Dette representere et grovt løftebrudd fra Bondevik-regjeringen. I forhold til investeringsplanene sentrumspartiene sto sammen med Høyre om i Veiplanen for 1998-2001, har regjeringen lagt fram to statsbudsjetter som medfører at man vil ligge 3 mrd etter investeringsplanene bare for årene 1998 og 1999. At regjeringen forsøker å pynte på tallene ved å bruke Jagland-regjeringens investeringsforslag i Veiplanen som sammenligningsgrunnlag, i stedet for flertallsinnstillingen de selv sto bak, representerer et lavmål selv fra denne regjeringen.
Samtidig skyver regjeringen problemer foran seg ved at bruken av bompenger er trappet opp uten at staten følger opp sin del. Det fører til at bompengeselskapene må låne mer til høy rente og regningen blir det bilistene som må betale. Manglende veiinvsteringer vil svekke bedriftenes konkuranseevne og representerer en svært alvorlig trussel mot bosettingen i distriktene.
Regjeringen skryter av økte bevilgninger til veivedlikehold. Denne økningen er ikke reell. Tatt i betraktning av at veitrafikken har økt og veivesenet har blitt tildelt økt ansvar for sikkerhet i tunneler og på ferjer, samt veibelysning, blir fint lite igjen til f. eks. bedring av veidekket.
