
Gardermoen, 1. september 2000
Jan Petersen
Skattereformen må frem i lyset
Vi har ferske erfaringer med skattepolitiske oppgjør i de lukkede rom. Da sentrum og Ap forhandlet frem blant annet konjunkturavgiften på et hotellrom en sen nattestime gikk det svært dårlig. Med et kritisk søkelys overlevde ikke avgiften mer enn noen få uker.
Nå virker det som om Arbeiderpartiet vil forsøke samme arbeidsmetode en gang til. De planlagte endringene i skattesystemet skal holdes hemmelig under valgkampen, og så behandles i hui og hast like etter valget.
De signaler vi har fått om blant annet progressiv næringsskatt er svært illevarslende. Fra næringsorganisasjonene og faglig hold har det ikke manglet på advarsler. Nattlige møter i lukkede rom er ikke den rette arena for å belyse alle sider av slike forslag.
Derfor krever Høyre en stortingsmelding i vår om de planlagte skatteendringene. Det vil gi rikelig tid til en debatt i full offentlighet. Ap-regjeringen motsetter seg dessverre dette forslaget. Lars Sponheim har uttalt at "det er et paradoks at vi i et valgår får mindre demokrati på en så stor sak".
Dette er sterke ord fra en av sentrumslederne. Det som er spennende er om Sponheim taler på vegne av sentrum eller bare på vegne av Venstre. Taler han på vegne av sentrum er det flertall for Høyres forslag. Jeg vil derfor utfordre Bondevik til så raskt som mulig å avklare om dette også er sentrums linje.
