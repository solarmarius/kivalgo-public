
Oslo, 14. desember 2000
Gretha Thuen
Er sikkerheten og beredskapen god nok?
Har privatisering og utselging av selskaper som Helikopterservice og Telenor negative konsekvenser for sikkerheten og beredskapen vår?
Norges evne til forsvar er avhengig av det sivile samfunns ressurser. Det betyr at i ekstreme situasjoner er det lagt til grunn at privat eide biler, busser, fly, skip, telelinjer etc. stilles til myndighetenes disposisjon til fellesskapets beste. Mye tyder imidlertid på at dette er falsk trygghet. Jeg referer fra NOU 2000:20 ? Et nytt forsvar:
?Privatisering, internasjonalisering og skiftende eierstruktur innen bl.a. skips- og luftfart og viktige deler av industrien gjør det vanskeligere å rekvirere materiell, infrastruktur og tjenester. Lovgivning og konsesjonsvilkår har ikke vært godt nok fulgt opp på dette punktet.?
Ensidig fokus på økonomisk vinning er å gamble med fellesskapets sikkerhet. Når eierskifter skjer, må det stilles krav som sikrer ressursene i krisesituasjoner. Dette er særlig viktig i forhold til utenlandske eiere.
Kabelbruddet på Sørlandet sist sommer avslørte at Telenor hadde gjort telekommunikasjonen i bortimot en hel landsdel avhengig av én eneste kabel. Bruddet førte til langvarig stans i all telekommunikasjon og lammet derved informasjonen til politi, brannvesen og annen redningstjeneste, helsevesen og flyledelse. Jeg finner dette meget bekymringsfullt, og bekymringen deles av bl.a. Kåre Willoch, lederen av Sårbarhetsutvalget. Willoch uttaler til Kvinners Frivillige Beredskaps medlemsblad (nr. 3/2000) at det er et problem at bedriftsøkonomiske vurderinger har ført til at samfunnets sikkerhet svekkes.
Det er grunn til å rope et høyt varsko overfor ansvarlige myndigheter slik at den nasjonale sikkerheten og beredskapen vår ikke svekkes.
