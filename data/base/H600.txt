
Pressemelding 9. januar 1998
Jan Petersen, Høyres leder:
Fullfinansiering av studier: Urealistisk fra Valla
Det er vanskelig å finne noen annen forklaring på LO-nestleder Gerd Liv Vallas overraskende forslag om fullfinansiering av studier enn at dette er et ledd i LOs kamp mot akademikerinteressene. Hennes ønske er å oppnå reduserte lønnskrav fra akademikergruppene, ikke å gi dem bedre økonomi totalt sett.
En slik ordning vil ikke gavne studentene. Full ettergivelse av studielån vil være så kostbart at det vil måtte ramme andre deler av høyere utdannelse, og det er stor fare for at det blir enda vanskeligere å få gjennomført tiltak for å styrke kvaliteten på undervisningen. En ettergivelsesordning vil også ramme andre viktige deler av studentvelferden, f.eks. studentboliger. Høyre mener at man gjennom en kombinasjon av stipendieprosent på 30, forskjellige avskrivningsordninger og «markedsrente» i Statens Lånekasse har fått en studiefinansieringsmodell vi kan bygge på i årene som kommer.
Det er forøvrig overraskende å se at LO-nestlederen nå går inn for full ettergivelse av studielån. Dette er unektelig nye toner i forhold til den linjen AP-regjeringene (inkludert den regjeringen Valla var medlem av) fulgte når det gjaldt bedringer av studiefinansieringen: Gjennom mange år har Regjeringen og Arbeiderpartiet særdeles motstrebende blitt tvunget til å aksepterte de forbedringer i studiefinansieringen - ikke minst øket stipendieprosent - som stortingsflertallet, med Høyre i spissen, vedtok.
