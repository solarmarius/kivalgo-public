
Oslo, den 19. oktober 1998
Sonja Sjøli (H) med interpellasjon til helseministeren
Hvem som eier og driver sykehus er mindre viktig
- Det offentlige kan kjøpe tjenester fra private aktører og få bedre kvalitet med på kjøpet. Dersom private aktører kan utføre helsetjenester bedre og billigere enn det offentlige, bør de få anledning til det. Det uttaler Stortingsrepresentant Sonja I. Sjøli som i morgen vil ta opp spørsmålet om private aktører i helsesektoren i en interpellasjon til helseministeren.
Høyre har i lang tid presset på for at myndighetene skal ta i bruk såkalte markedsmekanismer innenfor helsesektoren som setter pasienten først i helsepolitikken. Stykkprisfinansiering og fritt sykehusvalg er virkemidler som har blitt innført de senere år etter sterkt påtrykk fra Høyre. - Vi registrerer at virkemidlene ser ut til å virke. Aktiviteten ved norske sykehus har økt, og helsekøene er redusert noe. Men vi har langt igjen, og det er på tide å bringe helsepolitikken ett skritt videre ved å la andre enn det offentlige utføre helsetjenester, uttaler Sjøli.
Høyre vil nå sette fokus den uklare rollefordelingen i det norske helsesystemet og på utnyttelsen av privat kompetanse i helsevesenet. - Norske sykehus er i dag detaljstyrt av politikerne, samtidig som det overordnede ansvaret smuldrer bort gjennom delingen av ansvar mellom fylkeskommuner og staten. Ved å la norske sykehus få organisere seg, enten som offentlige eller private bedrifter, vil de lettere kunne tilpasse seg pasientenes behov og utnytte mulighetene som den raske teknologiske utviklingen gir. Samtidig sørger det offentlige for at alle får tilgang til gode helsetjenster ved at det betaler for tjenestene. Høyre går i bresjen for en slik utvikling i Oslo. Nå er det på tide at også Stortinget igjen tar opp debatten om organisering og eierskap av sykehusene i Norge, avslutter Sjøli.
