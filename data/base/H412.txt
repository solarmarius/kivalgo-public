
Pressemelding, Høyres Stortingsgruppe 12. november 1997
Fra stortingsrepresentant Ansgar Gabrielsen, Høyre
Regulering av rekefisket sør for 62 N og i Skagerak
Det norske kvoten på 8.150 tonn reker er nå på det nærmeste fisket opp. Det at fisket ikke kan fortsette ut året vil kunne få store negative konsekvenser. Både trålerflåten, rekeprodusentene og konsumentmarkedet vil komme i en svært uheldig situasjon. Høyres fraksjonsleder i næringskomiteen, Ansgar Gabrielsen, har derfor i dag henvendt seg til statsråden for å få departementet til å engasjere seg i saken.
«Regjeringen bør snarest ta kontakt med EU for å finne ut hvor stor del av deres kvote som ikke vil bli fisket opp og prøve å få denne overført til Norge. Alternativt bør man ta ut en del av neste års kvote i dette året. Neste års kvote er tross alt ca 25 pst større enn årets, så en slik løsning skulle også kunne avbøte på den situasjonen som ellers kan oppstå», sier Gabrielsen.
