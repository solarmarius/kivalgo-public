
Oslo, den 27. mai 1999
Kristin Krohn Devold, Justiskomiteens leder:
Gledelig flertall i justiskomiteen
-Nei til dyrere kapital for næringslivet
Stortingets Justiskomite avga i dag innstilling om revisjon av Konkurs- og pantelovgivningen. Høyre har fått med seg flertallet i Justiskomiteen (H+Ap+Frp) til å gå mot Regjeringens forslag om å innføre 5 prosent legalpant for konkursbo. Høyres begrunnelse for å gå mot Regjeringens forslag er at det vil fordyre tilgangen på kapital for næringslivet. Høyres alternativ er å øke det såkalte rekvirentansvaret, noe som vil oppfylle målet om å styrke bostyret. Høyres syn er i tråd med innspill fra så vel NHO, Rederiforbundet som Handel og Servicenæringens Hovedorganisasjon.
Høyre har også samlet et flertall i Justiskomiteen for å se på forenklinger av adgangen til å pantsette driftstilbehør.
Vi ønsker ikke å innføre en legalpant for konkursboet, som vil gjøre all kapital 5 prosent dyrere. Forslaget fra Regjeringen er i så måte lite næringsvennlig, og jeg er glad for at det nå er flertall i komiteen for å gå mot det, sier Kristin Krohn Devold.
Høyre har også fått flertall i komiteen for å forenkle adgangen til pantsettelse av driftstilbehør. Det er en seier for arbeidet med å forenkle regelverket for næringslivet, fastslår Kristin Krohn Devold.
