
Pressemelding, 8. september 1997
Per-Kristian Foss:
Frp melder seg inn blant overbudspartiene
Overbudspartiet Fremskrittspartiet
Summen av Fremskrittspartiets budsjettopplegg er en trussel mot norsk økonomi.
Fremskrittspartiet har meldt seg på sammen med Senterpartiet og SV i ropet på en mer ekspansiv finanspolitikk. En retning som kun vil føre til inflasjon og renteøkning. Populismen avslører her sitt sanne ansikt.
Samlet sett gir budsjettet en etterspørselsstimulans i norsk økonomi på over 20 mrd. kroner. I tillegg til at Hagen ønsker å svekke budsjettbalansen med 6 mrd. kroner, later han som lavere utlån gjennom statsbankene, kutt i ymseposten og salg av aksjer og eiendom kan gi tilstrekkelig innstramningseffekt til å opprettholde balansen i økonomien.
Fortsatt uklarhet
Fremskrittspartiets program lover flat skatt, flat pensjon og økte forbruksavgifter. Summen av dette er et usosialt skatte- og trygdesystem som Fremskrittspartiet så langt har unngått å konkretisere.
Hagen skiller mellom kortsiktig politikk og langsiktige mål. Hans grunnleggende problem er at den kortsiktige politikken og de langsiktige målene er motstridende.
Carl I. Hagen har blitt utfordret til å legge frem helheten i det programmet partiet går til valg på. Nå innrømmer Carl I. Hagen at han vil innføre en bruttoskatt på 20 pst. for å finansiere utgiftene til helse, eldreomsorg og sykelønn innenfor Folketrygden. Men disse utgiftene utgjør kun en del av hva Hagens folketrygd skal dekke, og han har ikke svart på hvor høy skatten samlet sett vil bli.
Et konservativt parti som Høyre kan aldri foreta så radikale omlegginger eller føre norsk samfunnsøkonomi ut i en slik grøft som Hagen er villig til å gjøre.
