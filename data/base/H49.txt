
Oslo, Royal Christiania, lørdag 1. april 1995, kl. 13.10.
Jan Petersen, Høyres leder
Høyres regionale valgkampkonferanse
Husholdningene må vernes mot økte skatter og avgifter.
De kommunale avgiftene har økt kraftig de siste årene, og bare ifjor var økningen hele tre ganger prisstigningen. Dette kommer i tillegg til at staten forsyner seg med mer moms, økt boligskatt og høyere bensinavgifter. Så ser vi også at anslagene over årets prisstigning nå justeres opp, og at prisene ligger an til å vokse mer i Norge enn i våre naboland i 1995.
Men høyere avgifter gir ikke bare grunnlag for prisstigning. Vi må stille oss spørsmål om vi i det hele tatt har god nok oversikt over de samlede skatte- og avgiftskravene som rettes mot vanlige familier. Høyre har derfor krevd at regjeringen legger frem et "husholdningenes skatte- og avgiftsregnskap."
Det kan være grunn for en rekke fylkesmenn til å innskjerpe praktiseringen av reglene for hva som kan inngå i beregningsgrunnlaget ved fastsettelsen av de forskjellige kommunale avgiftene.
Kommunalminister Gunnar Berge har nedsatt et utvalg som skal se på kommunenes inntektsgrunnlag. Det er det absolutt behov for. Høyre ønsker mer nøytrale kriterier for overføringene til kommunene, samt større lokalt selvstyre til å disponere midlene. Men vi vil allerede nå fra partiledelsen varsle motstand mot de signalene Berge sender ut om fri adgang til å skrive ut skatter.
Høyre vil at familier og enkeltpersoner skal få beholde mer av det de skaper, slik at de selv kan ha større råderett. Derfor må vi stå vakt om den enkeltes rettigheter både når det gjelder statlige og kommunale skatter og avgifter. Det er summen som teller i familieregnskapet.
Erfaringene viser at alle kommuner skriver ut maksimal kommuneskatt. En fri beskatningsrett vil derfor med stor sannsynlighet medføre økte skatter. Dels skyldes dette at kommunestyreflertallene stort sett krever inn det de kan for å finansiere ulike gode formål. Men i tillegg vet vi jo at kommunalministeren står for en politikk hvor de kommuner som ikke utnytter inntektspotensialetblir straffet med lavere overføringer fra staten. Det er neste unødvendig å nevne eksemplet her fra Oslo , med dragkampen om eiendomsskatt, hvor Arbeiderpartiregjeringen la et betydelig press på Oslo for å få hevet beskatningen til maksimalt nivå. Hvor er da den kommunale friheten til å fastsette skattenivået?
