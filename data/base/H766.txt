
Oslo, den 30. juni 1998
Samferdselskomiteens leder Oddvard Nilsen:
Nei til ny avgift!
Vegdirektoratet har utarbeidet forslag til avgiftsordning for bruk av piggdekk i våre fire største byer. Høyre gikk ved behandlingen i Stortinget imot forslaget om å innføre avgift på bruk av piggdekk. En slik ny avgiftsordning med piggdekkoblat vil medføre en ytterligere byåkratisering av samfunnet, med de økte kostnadene det medfører. Kontrollansvaret for at bilistene betaler avgiften vil i stor grad bli tillagt politiet. Med den alvorlige veksten i kriminaliteten og mangelen på etterforskningskapasitet er det horribelt å skulle bruke politiets knappe ressurser til å kontrollere om bilistene har betalt piggdekkavgift.
Høyre tar selvfølgelig helseplagene piggdekkbruk påfører deler av befolkningen på alvor og ønsker derfor å iverksette tiltak for redusere bruken av piggdekk. Høyre ønsker å stimulere til at flere velger å kjøre piggfritt ved at piggfrie dekk blir billigere å kjøpe og/eller bruke, ikke ved å legge avgifter på piggdekkbruk . «Dette er nok en avgift som skal påføres bilistene, bilavgiftene er allerede skyhøye og grensen bør nå være nådd», uttaler Oddvard Nilsen.
