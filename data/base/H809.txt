
Jan Tore Sanner:
Statlig overkjøring i Fornebu-saken
Det er hårreisende at KrF-statsråd Laila Dåvøy varsler at hun vil overkjøre lokalpolitikerne i Bærum når det gjelder disponeringen av arealene på Fornebu. Hun mener tydeligvis at lokalt selvstyre ikke er viktig og sender nå et signal til velgerne om at det valget de skal gjøre 13. september ikke betyr noe.
Kommunestyret i Bærum har vedtatt å legge til rette for 5.000 boliger og 15.000 arbeidsplasser på Fornebu. I et brev til meg har Dåvøy gjort det klart at statlige interesser går foran det lokale selvstyret. Hun velger å lytte mer til Statsbygg enn til de folkevalgte i Bærum.
At en sentrumsregjering går ut med et så klart signal om at de vil overkjøre et lovlig fattet kommunestyrevedtak bare 10 dager før et lokalvalg er sjokkerende. Jeg vil forfølge denne saken i Stortinget og forventer at stortingsflertallet er mer opptatt av lokalt selvstyre enn Regjeringen.
