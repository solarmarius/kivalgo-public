
Oslo, den 6. oktober 1999
Sverre Hoddevik:
Kommunenes handlefrihet reduseres ytterligere
Det er skuffende at Regjeringen fortsetter å redusere kommunenes evne til selv å løse de oppgaver de er satt til å gjøre. Regjeringen vil redusere det kommunale skattøre med 1 prosent og svekker med det kommunenes muligheter til å påvirke sin egen inntektsutvikling, ved at incitamentene for å legge til å rette for næringsutvikling blir kraftig redusert. Handlefriheten blir ytterligere svekket ved at veksten i de øremerkede tilskuddene fortsetter på bekostning av de frie inntektene. Dette er en utvikling Høyre ikke kan godta. Høyre vil gå mot Regjeringens opplegg for det kommunale skattøre.
På boligfronten skuffer Regjeringen ved ikke å være målrettet nok i bruken av virkemidler. Det er de unge, førstegangsetablererne som sliter tyngst i boligmarkedet. Høyre har derfor ved flere anledninger tatt til orde for å omgjøre Husbanken til en etableringsbank for førstegangsetablerere som skal yte støtte uavhengig om man flytter inn i ny eller brukt bolig. Høyre vil igjen ta opp sitt forslag om en slik omorganisering av Husbanken. Videre vil Høyre prioritere de unge på boligmarkedet ved at Husbanken får mulighet til finansiere ettromsleiligheter og ved å øke bevilgningen til studentboliger. Det er skuffende at Regjeringen foreslår å reduserer satsingen på studentboliger med om lag 30 prosent i forhold til bevilgningene i 1999.
På det distriktspolitiske plan fortsetter Regjeringen sin satsing på symbolpolitikk og kommunale byråkrater. Høyre vil redusere bevilgningene til disse formålene og heller satse på distriktspolitiske virkemidler som virker. Det innebærer en økning i veibevilgningene og reduksjon i skatte- og avgiftsnivået.
