
Molde, 24.07.1995
Høyres medlem av utenrikskomitéen Anders Talleraas uttaler:
Overvåkingen i og rundt Smutthullet må intensiveres
Utsiktene til nytt innsig av torsk til Smutthullet gjør det nødvendig at norske myndigheter intensiverer overvåkingen i og omkring dette havområdet. Signalene fra statssekretær Sigve Brekke i Forsvarsdepartementet om at norske myndigheter har gitt opp å holde utenlandske fartøyer borte, er svært uheldige fordi de gir inntrykk av at myndighetene trapper ned aktiviteten. Det er viktigere enn noen gang at myndighetene holder seg orientert og á jour om hva som skjer og hvem som fisker i Smutthullet. Likedan må tiltak håndheves overfor trålere fra land vi har avtale med for å stoppe fisket.
Videre må myndighetene etter Høyres mening intensivere overvåkingen av vernesonen rundt Svalbard. (Det hevdes at opptil halvparten av den fisken som trålerne sier ble tatt i Smutthullet i fjor, i realiteten ble tatt i vernesonen.) Og endelig må det sørges for at kontrollen i norsk økonomisk sone blir forbedret. Høyre var i forslaget til Revidert Nasjonalbudsjett med på å skaffe flertall for økte bevilgninger til Kystvakten, nettopp for å muliggjøre utvidet driftstid, på grunn av behovet for økt innsats i aktuelle fiskeriområder.
Høyre mener det er viktig for Norge å intensivere arbeidet for internasjonal lov og orden ved utnyttelsen av havets ressurser. Det er av stor betydning at FNs havrettskonferanse, som innleder sluttrunden i New York nå, bringes frem til tilfredsstillende resultat, med gjennomslag for innføring av et internasjonalt regelverk. Dersom denne strategien ikke lykkes, har Høyres Landsmøte pekt på at Norge må vurdere utvidelse av forvaltningsområdet utover dagens 200 mil. Norske myndigheter må samtidig arbeide hardt for å oppnå avtaler med samarbeidende fiskerinasjoner, slik at det pågående rovfisket kan stoppes.
