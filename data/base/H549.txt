
30. mai 1997
Jan Petersen
Senterpartiets politikk uforandret
Dagens beskjed om skifte i kommandolinjene i Senterpartiet forandrer ikke hovedbeskjedene til velgerne. Det er Senterpartiets politikk, ikke Anne Enger Lahnsteins person, som gjør at sentrumsalternativet er urealistisk.
Fredagens intervju med Anne Enger Lahnstein i Aftenposten tydeliggjør tvertimot at Senterpartilederen vil sørge for en valgkamp med sterk front mot Høyre. Når Lahnsteins utsagn i intervjuet kombineres med hennes "abdikasjon", kan det tvert i mot være et tegn på at Senterpartiet vil frikoble seg fra Kristelig Folkeparti og Venstre.
Lahnstein presiserer i intervjuet at hun vil at en tenkt sentrumsregjering skal lene seg mot Arbeiderpartiet for støtte. KrF og Venstre vil derimot ha en bred borgerlig samling. Lahnstein bidrar dermed til konfrontasjon med landmøtene i de partier hun vil samarbeide med. Videre har Høyre merket seg at Senterpartiets leder varsler "kraftige oppgjør om politiske saker" i det såkalte sentrum.
Dagens trekk fra Senterpartiet kan derfor være et tegn på at partiet ønsker å dempe fallhøyden for partiets reelle leder ved et sammenbrudd for "Sentrumsalternativet".
Fra Høyre er beskjeden klar: Vi vil ta politisk ansvar og søke å bygge et regjeringsalternativ etter valget på et samarbeid mellom Høyre og det reelle, borgerlige sentrum: Venstre og KrF.
