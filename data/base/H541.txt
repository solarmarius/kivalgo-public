
Høyres Stortingsgruppe, 29.04.97
Pressemelding fra Kjellaug Nakkim, familiepolitisk talskvinne (h)
Høyre er åpen for å innføre delt omsorg i barneloven
Høyre vil gå lenger i retning av delt omsorg i behandlingen av barneloven enn Regjeringens forslag. Delt omsorg betyr ikke at barn skal sendes som en pakkepost mellom foreldrene. De aller fleste foreldre klarer å finne løsninger som er til beste for barna, uten statlig innblanding. Dagens lovverk ble laget for en tid der mor var hjemmeværende, og far ikke stilte mye opp på hjemmebane. Dagens virkelighet er annerledes. Et stort flertall av fedrene ønsker sterke bånd til sine barn, også etter en skilsmisse.
Regjeringens forslag legger hindringer i veien for at norske fedre kan stille opp hundre prosent for sine barn ved å avvise delt omsorg. Høyre ønsker å styrke samværet mellom barn og begge foreldrene etter en skilsmisse. Barns beste er å ha god kontakt med begge foreldre etter en skilsmisse fremhever Senter for videreutdanning i barnevern ved Universitetet i Bergen. Møreforsknings rapport «Foreldremekling, Brukarperspektivet» viser at de foreldre som har valgt å dele den daglige omsorgen, også har hatt størst nedgang i konfliktnivået.
