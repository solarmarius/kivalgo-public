
Pressemelding Høyres Stortingsgruppe 2. november 2000
Trond Helleland om Høyres alternative budsjett: - Høyre styrker barnefamilienes økonomi
Høyre mener Regjeringens budsjettforslag er for defensivt i forhold til målsettingene om opptrapping av statstilskuddet til barnehagene som ble slått fast da Stortinget behandlet barnehagemeldingen i vår. Regjeringens forslag til økning av statstilskuddet er ikke en gang nok til å dekke opp lønnsveksten i barnehagene og legger ikke til rette for lavere foreldrebetaling. Høyre foreslår å øke statstilskuddet til barnehagene med 275 mill kr eller 5,6 pst utover Regjeringens forslag. Det tilsvarer en økning på ca 2 400 kr pr barn under tre år. Statstilskuddet går til alle godkjente barnehager, både private og kommunale. Høyres forslag vil legge til rette for lavere foreldrebetaling, og større grad av økonomisk likebehandling mellom private og kommunale barnehager. Høyre ønsker et system for finansiering av barnehagene hvor den offentlige støtten samles i en statlig stykkpris som følger barnet til den barnehagen foreldrene velger, uavhengig av om den er privat eller kommunalt drevet.
Høyre går mot forslaget om å innføre en konjunkturavgift. Denne avgiften vil ramme de private barnehagene hardere enn de kommunale. Momsreformen vil også ramme de private barnehagene, som i stor utstrekning får utført tjenester som f. eks. regnskapsførsel av private firmaer. Dette vil forverre konkurranseforholdet mellom private og kommunale barnehager ytterligere.
Høyre foreslår å prisjustere barnetrygden. Det innebærer økte bevilgninger på 200 mill kr. Satsen for barnetrygd blir med Høyres opplegg 11 990 kr, mot Regjeringens forslag på 11 664 kr. Høyre foreslår å øke småbarnstillegget i barnetrygden fra 7 884 kr til 8 105 kr.
Høyre går mot Regjeringens forslag om å redusere adopsjonsstøtten fra 20 000 til 15 000 kr.
