
Stortinget, 18. november 1996
Pressemelding fra Jan Tore Sanner, Stortingsrepresentant
Frp bløffer i innvandringsdebatten
- Under behandlingen av utdanningsbudsjettet for 1997 foreslo Fremskrittspartiet et kutt på mer enn 50 mill. i norskopplæringen til fremmedspråklige grunnskole-elever. FrP`s store kutt i norskopplæringen står i sterk kontrast til partiets vektlegning av integrering av innvandrere og betydning av gode norskkunnskaper.
«Med dette forsvinner det siste fikenblad av anstendighet i Fremskrittspartiets innvandringspolitikk, sier Jan Tore Sanner, stortingsrepresentant fra Høyre.»
- Det er udiskutabelt at gode norskkunnskaper er helt avgjørende for at integreringspolitikken skal lykkes. Uten gode norskkunnskaper øker faren for at flere innvandrere taper både i skolen og på arbeidsmarkedet. Derfor foreslår Høyre å øke bevilgningene til norskopplæring for fremmedspråklige elever med 50 mill. kr og norskopplæringen for voksne med 80 mill. kr. Vi hadde forventet at FrP støttet forslagene, særlig fordi partiet så sent som i 1995 støttet et forslag om å øke bevilgningene med 40 mill. kr. Nå har imidlertid FrP snudd helt om og foreslår istedenfor et reelt kutt i norskopplæringen.
