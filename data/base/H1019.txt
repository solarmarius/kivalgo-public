
Oslo, den 9. juni 2000
Oddvard Nilsen:
Trafikkantene i Oslo og Akershus blir lurt!
Stortingsflertallet, bestående av Ap, SV og sentrumspartiene, gikk torsdag kveld inn for å øke bompengetakstene i Oslo med 2 kroner og å kreve inn 75 øre fra de kollektivreisende. Disse pengene skal gå til Oslopakke 2. Problemet er at Ap, SV og sentrumspartiene vil at trafikkantene skal betale bompenger til en Oslopakke 2 som vi ikke kjenner innholdet av.
Høyre stiller seg i utgangspunktet positiv til Oslopakke 2 og vil følge opp de lokale vedtakene om at trafikantene skal bidra til å finansiere pakken. Men dette vil Høyre først gjøre nå vi vet hvilke prosjekter Oslopakke 2 skal inneholde og hvor mye staten har tenkt å bidra med. Derfor gikk Høyre inn for å utsette behandlingen av bompengespørsmålet for Oslopakke 2 til høsten, slik at dette kunne behandles samtidig med Nasjonal transportplan. Ved behandlingen av denne planen vil det bli klart hvilke prosjekt som vil inngå i Oslopakke 2 og hvor mye staten vil bidra med. Det er vanlig at det opplyses om hva man skal betale for når en sender regning til folk. Stortingsflertallet vil nå sende regninger til trafikkantene Oslo og Akershus, men uten å opplyse hva de skal betale for. Det er å holde folk for narr, sier Oddvard Nilsen.
