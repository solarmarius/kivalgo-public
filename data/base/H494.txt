
Pressemelding, Leknes, 22. august 1997
Jan Petersen
Regjeringen vil rasere norsk turistnæring
Regjeringen vil rasere norsk turistnæring, sier Høyres leder Jan Petersen, som legger til at denne raseringen i stor grad vil ramme distriktene.
1. Det er å forvente, eller altså frykte, at regjeringen vil innføre moms på tjenester. Utgangspunktet er Storvik-utvalgets rapport fra 1990. Den foreslo at alle tjenester i utgangspunktet skal være momspliktig. I St.prp. nr. 1 (1996-97) om skatte- og avgiftsvedtak for 1997 fremgår det at en slik utvidelse av MVA-grunnlaget er utsatt til 1997. Statsbudsjettet for 1998 neste?
Finansministeren avviste heller ikke tanken i TV2 debattprogram tirsdag i forrige uke. Da var Høyre det eneste partiet sa klart fra at moms på tjenester er uaktuell politikk. Høyres leder mener at dette har velgerne krav på å få vite før valget. Grunnen er at det vil ramme alle i dette landet. I tillegg vil det kunne gi svært uheldige utslag for enkelte næringer og områder. Spørsmålet om moms på tjenester har vært oppe til vurdering i syv år, og svaralternativene begrenser seg i hovedsak til ja eller nei. Dette må avklares NÅ!
2. Reiselivsnæringene er de som vil merke dette hardest. Disse er alledere hardt presset, på grunn av det høye kostnadsnivået her i landet og sterk konkurranse fra våre naboland. Etterspørselen i reiseliv er veldig prisfølsom, og marginene er allerede stramme. Analyser viser at en momssats på 22 prosent på overnatting (beregningene ble gjort før momsen ble økt til 23 prosent), vil gi en prisøkning på 18,25 prosent når det tas hensyn til overnattingsbedriftenes fradrag for inngående moms. Dette vil gi en omsetningssvikt på 13-15 prosent i overnattingsnæringen. Det betyr en reduksjon i sysselsettingen på nær 13 prosent, hvilket betyr rundt 2.300 personer (1500-1800 årsverk).
Hva med redusert sats? Selv med en redusert sats på 11 prosent på overnatting, viser SNFs analyser at omsettingen i overnattingsbedriftene vil bli redusert med 5-6 prosent og at sysselsettingen reduseres med 5 prosent. Statens inntektsproveny vil bli omlag 350 millioner kroner på kort sikt.
Et annet poeng er at slik politikken fungerer i Norge, vil en redusert sats fort bli en post å ty til når overbudene skal finansieres. F. eks. vil en sentrumsregjering som vil bruke stadig mer penger, lett kunne ty til moms på reiseliv og øke den med noen prosentpoeng av gangen for å få inndekning. Slike forhold kan ikke reiselivsnæringene leve med. De trenger forutsigbarhet og stabile forhold. Derfor mener Høyre at med så mange avgiftskåte partier i Stortinget, er det best å si NULL PROSENT. Det er den beste rammen man kan gi en utsatt reiselivsnæring.
3. For Staten er det lite, om i det hele tatt noe, penger å snakke om. SNFs analyser viser at innføring av moms på overnattingstjenester vil gi vel 800 millioner kroner i inntekter - på kort sikt. Men på lenger sikt vil de negative ringvirkningene bety at statens netto inntekter blir betydelig lavere, kanskje null eller negative.
4. La oss gå over Kjølen for å hente erfaringer: I 1990 økte momsen på overnatting og servering fra 12,87 til 25 prosent. Antall gjestedøgn i Sverige gikk da ned med 7 prosent i 1990 i forhold til året før. Samlet omsetning i overnattings- og serveringsbransjen ble redusert med 10 prosent. Det ble 8000 færre arbeidsplasser i næringen og en kraftig økning i antall konkurser. Konsekvensen var at Riksdagen gjorde halvveis retrett, ved å redusere momsen til 18 prosent. Men man leker ikke med momsen! Selv om man skulle finne ut at moms på tjenester var noe tull, vil det ta svært mange år å rette opp de negative effektene, både i forhold til hjemme- og utemarkedet.
5. Moms på tjenester er dårlig distriktspolitikk! Høyres distriktspolitikk bygger på at man skal gjøre det mulig å drive et mangfoldig næringsliv over hele landet. Da skal man oppmuntre til innsats, og ikke kvele den ved reguleringer og avgifter. Reiselivsnæringene opererer konsentrert i store deler av landet. Flere områder har reiselivet som en «nøkkelnæring». Å rasere levegrunnlaget for næringen vil derfor ha store konsekvenser for mange distrikter.
6. Moms på tjenester vil også ramme persontransport. I Norge har vi en såpass spredt bosetning at gode transportmuligheter er uhyre viktige, både for næringene men også for de som bor i distriktene. Vi har i mange år hatt en politikk for utbygging av flytransporten her i landet. Moms på tjenester vil ha stor negativ effekt på denne sektoren. Flyet er faktisk viktig for nordmenn - utgifter til flytransport utgjør en høyere andel av nordmenns budsjett enn tilfellet er i mange andre land. Det er selvsagt i distriktene andelen er størst. Det betyr at det er menneskene i distriktene som vil lide av høyere billettpriser på fly. Samtidig vil flyselskapene risikere å komme i den situasjon at enkelte ruter hvor dekningen i dag er på et så lavt nivå at man nesten går ut i null, vil måtte nedlegges.
Igjen kan Sverige tjene som eksempel: Vårt naboland innførte moms på flytjenester fra 1. januar 1991. Etterspørselen gikk ned med 18 prosent i løpet av det første halvåret i 1991. Fallet har fortsatt slik at man i dag er på et nivå 30 prosent under 1991-tallene. Det har medført betydelige innskrenkninger i rutetilbudet. Nedleggelsene har fortsatt selv om momsen på persontransport ble redusert etter at konsekvensene ble kjent. Det viser igjen at langtidseffektene er store. Konklusjon igjen: Man leker ikke med momsen!
