
Stortinget, 3. oktober 1995
fra Høyres leder, Jan Petersen
TRONTALEN
Årets trontale er profilløs og uten klare prioriteringer. Begrepet "stø kurs" er blitt et uttrykk for at Regjeringen har sluppet opp for ideer. Evnen til nytenking og offensiv problemløsning er fullstendig fraværende.
Regjeringen tar ikke hverdagskriminaliteten på alvor. På nytt må Høyre og de øvrige partier i Stortinget sørge for en kriminalitetspolitikk som gir vanlige mennesker en trygghet mot vold og vinningsforbrytelser.
De lange helsekøene til sykehusbehandling er ikke nevnt med et ord. Til tross for utallige brudd på ventelistegarantien gir regjeringen ingen forpliktende løfter om å forbedre seg på dette området.
Høyre savner et løfte om at boligskatten vil bli redusert. Isteden varsler regjeringen en melding om ny taksering og beskatning av boliger. Vi vet desverre av lang erfaring hva innbyggerne kan vente seg av skattereformer fra Arbeiderpartiet. Det blir nye skatteøkninger.
Regjeringen hevder at den prioriterer arbeidsledighet og omstilling av offentlig sektor. Det motsatte er realiteten. Vi ser gang på gang at forbrukerne taper for LO og andre særinteresser. Regjeringen fortsetter å velte skjemaer, avgifter og lovrestriksjoner over næringslivet. Resultatet blir færre nye arbeidsplasser og en vanskeligere og dyrere hverdag for folk flest.
