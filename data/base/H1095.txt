
Oslo, den 23. februar 2000
Erna Solberg:
Kommunene må få beholde mer av skatteinntektene!
Høyre har fremmet en interpellasjon i Stortinget som skal behandles innen en måned, om at kommunene må få beholde mer av skatteinntektene og utfordrer Regjeringen til å endre det kommunale inntektssystemet slik at en større del av verdiskapningen blir igjen i kommunene.
Kommunenes inntektssystem gir kommunene små incentiver for å legge til rette for næringsutvikling lokalt. Det er flere forhold som medvirker til dette. Et forhold er at Stortinget, mot Høyres stemmer, i 1998 vedtok å overføre selskapsskatten fra kommunene til staten. Videre er 397 av landets 435 kommuner såkalte minsteinntektskommuner. Det betyr at disse kommunene bare beholder 10 øre av den siste skattekronen. Samtidig har Stortinget, også det mot Høyres stemmer, gjennom flere år redusert det kommunale skattøre. I sum representerer dette en alvorlige svekkelse av kommunenes motivasjon for å legge forholdene til rette for bedriftene.
Det svekker konkurranseevnen og truer verdiskapningen når kommunene mangler incitamenter for å tilrettelegge forholdene for næringsutvikling, sier Erna Solberg.
