
Stortinget, 8.april 1999
Per-Kristian Foss
Høyre oppfordrer regjeringen:
Start arbeidet med å forbedre finansnæringens rammevilkår
Høyres finanspolitiske talsmann Per-Kristian Foss har i dag sendt brev til Regjeringen ved finansminister Gudmund Restad, med en klar oppfordring om å forbedre finansnæringens rammevilkår.
Fra mange hold er det påpekt at reguleringen av finansnæringen i Norge er gammeldags og preget av unødvendig detaljstyring, og at dette gir norske finansinstitusjoner en ulempe i konkurransen med utenlandske konkurrenter. For å rette opp dette har jeg sendt en oppfordring til Regjeringen om umiddelbart å sette i gang arbeidet med å omgjøre de norske rammevilkårene for finansnæringen fra en konkurranseulempe til en konkurransefordel. sier Foss om sitt brev til Regjeringen.
Som et første skritt oppfordrer jeg Regjeringen til å gjennomføre en uavhengig, sammenlignende analyse av rammevilkårene for finansnæringen i Norge, sammenlignet med andre land. I Sverige er et slikt arbeid allerede i gang, og jeg ser ingen grunn til at vi skal henge etter. En slik sammenligning vil gi et godt grunnlag for senere forbedringer.
Parallelt med dette oppfordrer jeg Regjeringen til å fremme forslag i Revidert nasjonalbudsjett om konkrete forbedringer på de områdene det er åpenbart at dette er nødvendig. Dette gjelder blant annet egenkapitalkravene og kapitalforvaltningsreglene i forsikringsnæringen, og reguleringen av norske finanskonsern, sier Foss videre.
Regjeringen bør ikke møte utfordringene fra finansnæringen med passivt forsvar av eksisterende rammebetingelser, - men med vilje til nytenkning og forandring, sier Foss.
Foss peker videre på at finansnæringen kan bli et betydelig vekstområde for fremtidens Norge, med en betydelig petroleumsformue.
