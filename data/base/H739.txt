
Pressemelding, AU-møte i Søgne 28. juli 1998
Jan Petersen
Reduser byråkrati og kostnader!
Høyre hevdet ved Stortingets siste behandling av plan- og bygningsloven at lovendringene ville føre til mer byråkrati og økte kostnader. Det er helt uten glede Høyre kan konstatere at denne utviklingen nå har slått til. Skjemaveldet og kostnadene har gått i taket. Dette rammer kommunene, utbyggere, entreprenører, selvbyggere og boligkjøpere. Ingen er vinnere, heller ikke det offentlige. Alle er tapere.
Dyr arbeidskraft må brukes til å fylle ut kilovis med skjemaer. Små og seriøse firmaer med dyktige håndverkere vurderer å gi opp sin virksomhet, fordi de mangler administrativ kapasitet. Dette er trist, det er tross alt kvaliteten på håndverket som avgjør om resultatet blir bra, ikke antallet skjemaer. Saksbehandlingstiden i mange kommuner har eksplodert. Det blir antydet at kostnadsøkningene forårsaket av de nye kravene i plan- og bygningsloven, for å bygge en alminnelig enebolig, er mellom 50.000 og 100.000 kr.
Et annen problem har vært godkjenningen av entreprenører. Det offentlige har ikke hatt kapasitet til å behandle søknadene. Derfor fikk Høyre nylig flertall i Stortinget for en gradvis innføring av godkjenningskravene slik at byggeaktiviteten ikke stanser opp.
På grunn av de alvorlige konsekvensene har Høyre bedt om en total gjennomgang av plan- og bygningsloven. Dette bør få bred støtte ved Stortingets behandling til høsten. Prestisje må legges til side og hensynet til kommuner, byggenæring og boligkjøpere settes i sentrum. Økt byråkrati fører til økte kostnader og boligkjøperne betaler prisen for politikernes feilgrep.
