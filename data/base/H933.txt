
Oslo, den 26. januar 1999
Høyres leder, Jan Petersen
KrFs politikk undergraver forsvarsviljen
Regjeringen skuffer stort når det gjelder holdning til verneplikten. På Kristelig Folkepartis lokallagskonferanse i Drammen i helgen uttalte Svarstad Haugland at begrepet sivil verneplikt er innført for å understreke at forsvaret av landet også kan skje uten våpen i hånd og likestiller dermed militærtjeneste og militærnekting. Her målbærer KrF  av alle  vassen verdinøytralitet. Det må ikke herske tvil om hva samfunnet bør verdsette høyest: at unge mennesker avtjener sin verneplikt.
Den militære verneplikten blir svekket når det å nekte militærtjeneste blir stilt opp som et alternativ til den alminnelige verneplikt. Ved å innføre den språklige konstruksjonen sivil verneplikt i stedet for sivil tjenesteplikt skaper man inntrykk av at norske gutter fritt kan velge om de ønsker sivil eller militær verneplikt. Hele poenget med den almene verneplikten er jo at den skal gjelde alle, og at tjenesten skal gi opplæring i å forsvare  verne  om landet i tilfelle krise eller krig.
Høyre er bekymret for verneplikten. Stortinget fikk heldigvis avverget Regjeringens forslag i budsjettet om å redusere verneplikten med tre måneder neste år. Samtidig ser vi at Regjeringen løfter opp begrepet sivil verneplikt i sin retorikk, noe som ytterligere bidrar til å undergrave den alminnelige verneplikten. Vi ser også flere eksempler på at sivilarbeidere jobber som forskningsassistenter eller får kulturpregede oppdrag under siviltjenesten. Ordningen med politiavhør skal erstattes med en egenerklæring. Alle disse forholdene rokker ved likhetsprinsippet om at alle skal delta, noe som reduserer forsvarsviljen i befolkningen. Resultatet ser vi ved at tallet på de som søkte om å få avtjene siviltjeneste økte med 21 prosent fra 1997 til 1998.
Den almene verneplikten er Grunnlovsfestet i Norge. Høyre mener Stortingsflertallets vedtak om å innføre begrepet sivil verneplikt strider mot intensjonene Eidsvollsmennene hadde. Det er ingen tvil om hva de mente med at alle i en viss tid er forpliktet til å værne om sitt Fedreland. Det handler om å være villig til å forsvare sitt land. Derfor må det være en klar forskjell i samfunnets anerkjennelse av dem som er villige til å gi sitt liv i en gitt situasjon og dem som ikke vil bruke våpen.
Verneplikten kan ikke innføres og avskaffes i takt med endringer i trusselbildet. Det er mange forhold som bør endres for å gjøre Forsvaret i stand til å møte nye sikkerhetspolitiske utfordringer. Det å uthule og undergrave den mest grunnleggende oppgaven, nemlig å verne landets grenser mot angrep utenfra, er ikke et av dem.
