
Oslo, den 9. desember 1999
Kristin Krohn Devold
Lotteriloven - gjennomslag for de frivillige organisasjoners interesser
Justiskomiteen har i dag vedtatt å sende lovteksten til lotteriloven tilbake til Regjeringen for omarbeidelse.
Regjeringens forslag til lotterilov innebar alvorlige innskrenkninger i de frivillige organisasjonenes inntektsmuligheter. Det er derfor svært gledelig at Høyre har fått støtte for å sende loven tilbake for en omarbeidelse, slik at inntektsgrunnlaget for organisasjonene sikres, sier Devold i en kommentar.
Justiskomiteen har i innstillingen tatt flere standpunkt for å sikre at de frivillige humanitære og veldedige foreningene fortsatt skal sikres inntekter. Komiteen vil også ha en helhetlig vurdering av både statlige og private pengespill, slik at det blir mer rettferdige rammevilkår. Det blir lempet på kravet om å bygge om automatene til mindre aggressive og det blir ikke krav om at automater skal stå i egne arkader. Lokalradioer skal fortsatt kunne drive radiobingo, og det blir ikke innført nye krav til fordelingen av inntektene.
Noen av Regjeringens forslag blir likevel gjennomført. Det blir opprettet et lotteritilsyn som skal føre kontroll med bransjen og det blir innført en aldersgrense på 18 år, Høyre støtter aldersgrense, men mener at 16 år hadde vært tilstrekkelig.
