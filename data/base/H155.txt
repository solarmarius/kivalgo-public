
Stortinget, 3. juni 1996
Pressemelding fra Høyres stortingsgruppe v/Harald Ellefsen
La Statens aksjer
bli folkets aksjer
Det er grunn til å glede seg over at alle opposisjonspartiene i Stortingets finanskomite unntatt SV og RV har samlet seg om et forslag som i praksis vil bety at en betydelig del av Statens aksjer i Den norske Bank vil kunne bli det norske folkets aksjer direkte etter mønster av Aksjesparing med skattefradrag (AMS). Det er skuffende at finansminister Sigbjørn Johnsen er såvidt negativ til forslaget. Men det er ikke overraskende etter som Arbeiderpartiet aldri har ønsket noen folkekapitalisme. Men Regjeringen bør avfinne seg med at det på Stortingets trolig er et flertall som ønsker en stor spredning av de DnB-aksjene som nå skal selges. For Høyre er dette et viktig gjennomslag for ideen om selveierdemokrati. Praksis viser at småsparere er blant de mest langsiktige investorer som finnes.
Forslaget som finansministeren er bedt om å vurdere snarest vil kunne bety at inntil 127 millioner aksjer i Den norske Bank, bortimot 20 prosent av aksjene, vil bli solgt til det norske folk gjennom en skattestimulans. Det er freidig og uholdbart av Sigbjørn Johnsen å forsøke å avfeie et slikt forslag med at Stortinget tidligere har stemt ned forslag fra Høyre om salg av statlige bankaksjer med rabatt. Et salg på AMS-vilkår vil nemlig innebære en betydelig bindingstid før eventuelt videresalg vil kunne skje. En viss prisreduksjon eller skattestimulans er en naturlig gjenytelse fra myndighetenes side for den langsiktighet en slik binding innebærer. Dette er en langt mer offensiv form for privatisering enn Arbeiderpartiregjeringens modell, som går på å selge mest mulig til de aller største finansielle investorer i inn- og utland, og gjøre det minst mulig interessant for norske småsparere å bli aksjonærer. Det er også uhyre freidig av Sigbjørn Johnsen å true med at en egen AMS-kvote kan være i tvil med EØS-avtalen. Det enkelte EØS-land har frihet til å utforme sin egen skattepolitikk. Dessuten er det ikke noe diskriminerende i et slikt forslag. Hvis f.eks. de svenske myndighetene ønsker å gi sine egne innbyggere en skattestimulans for å kjøpe aksjer i DnB er de velkommen til å gjøre det.
