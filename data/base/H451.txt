
17. november 1997
Jan Petersen
Høyre fikk gjennomslag for lavere skatter og avgifter
Høyres krav i siste fase av budsjettforhandlingene i Stortinget ble innfridd. Høyre har dermed fått gjennomslag for skattelettelser på mer enn 1 mrd kroner i forhold til det Fremskrittspartiet oppnådde i sine forhandlinger med regjeringspartiene. Samlet sett er det gjennom Stortingets behandling blitt ca 3 mrd kroner i skatte- og avgiftslettelser i forhold til det som ble fremmet av Bondevik-regjeringen. Høyre legger vekt på at det kommer til en ryddig budsjettløsning i Stortinget.
Budsjettforståelsen mellom Høyre og regjeringspartiene er ikke et forlik, men en avtale om subsidiær stemmegivning. Høyre har med denne avtalen fjernet skatteskjerpelser som ville rammet alle skatteytere og som ville vært en bombe under neste års lønnsoppgjør.
Det var i samtaler mandag ettermiddag mellom Høyres leder Jan Petersen og statsminister Kjell Magne Bondevik, at Høyre fikk endelig gjennomslag for at trygdeavgifter ikke skulle økes, samt at færre må betale toppskatt. Høyre har videre fått gjennomslag for at disse lettelsene skal dekkes inn gjennom utgiftskutt på en realistisk måte.
Høyre er fremdeles skeptisk til helheten i regjeringspartienes budsjett, spesielt om det på en tilstrekkelig god måte ivaretar de krav den økonomiske situasjonen i Norge stiller. Når Høyre likevel gir sin subsidiære støtte til den budsjettforståelse som er oppnådd, er dette for å unngå en kritisk parlamentarisk situasjon. De mange næringslivsfiendtlige forslag i Arbeiderparti-regjeringens budsjettopplegg gjorde det umulig for Høyre å gi sin subsidiære støtte til dette.
