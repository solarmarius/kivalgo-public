
Oslo, den 19. mai 1998
Av stortingsrepresentant Kjellaug Nakkim (H).
Småbåt til hygge eller besvær?
Det nye småbåtregisteret ble åpnet med brask og bram den 8. mai i Fredrikstad. Der kunne statssekretær Brynjulf Moe fra Finansdepartementet meddele at staten ikke hadde til hensikt å tjene penger på å innføre båtregisteret, men tilføyet at «en avgift kan vedtas i forbindelse med statsbudsjettet». Regjeringen kan nok i skrivende stund ha gode hensikter i så henseende. Men vi kjenner også Regjeringens behov for å øke statens inntekter og å innføre en ny avgift er såre enkelt for et flertall i Stortinget.
Samtidig blir det slått fast at gebyret ikke skal overstige kr. 250,-. Gebyrets størrelse er meget illusorisk da Stortinget har vedtatt at registeret skal være selvfinansierende. Høyre tviler på at Stortingets forutsetninger kan bli oppfylt ved et så lavt gebyr, da det koster staten 12 millioner kroner i året i drive registeret. Det mest realistiske er at gebyret vil kunne bli alt fra kr. 1.000,- til kr. 1.500,- da omsetningen av nye og brukte båter er langt lavere enn hva departementet har lagt til grunn.
Det høres så hyggelig ut at Toll- og avgiftsdirektoratet baserer seg på frivillighet hva angår registrering. Det er langt fra så hyggelig. Det er eieren av båten som er ansvarlig for at den blir registrert og overtredelse av loven kan bli straffet med 50 kroner i dagbot.
Høyre har hele tiden vært en sterk motstander av et slikt rigorøst register.
Foreløpig åpner forskriftene for at båteieren kan slippe å gi opplysninger om båtens motor, så lenge båten ikke er utstyrt med motor. Den minste lille båt med den minste lille påhengsmotor, må registreres.
Det neste tiltaket er den lovproposisjon justisministeren nettopp har framlagt, med forslag om innføring av samme promillegrense til sjøs som til lands. Grensen skal gjelde alle båtførere, også for de som står til rors på så farlige båter som seilbåter over 4,5 meters lengde. Dette skal håndheves på samme måte som for landeveistrafikken: omfattende politikontroll. Vi i Høyre er sterke motstandere av dette. Skal politiet nå bruke sine svært begrensede ressurser på å jakte etter folk som bryter en lov som ikke har aksept i folket? En innsats som vil måtte gå på bekostning av alle de sentrale politioppgaver som fra før av er alvorlig forsømt.
Dessuten finnes det ingen dokumentasjon som sannsynliggjør at det vil bli tryggere å ferdes til sjøs enn det er i dag. Uvettig adferd på sjøen har politiet lovhjemmel til å ta seg av fra før.
Straffelovutvalget fastslår at det ikke finnes noen undersøkelser som dokumenterer hvor mange ulykker til sjøs som skyldes at fører var beruset og fastslår videre at «en fast promillegrense overfor båtførere vil derfor ikke nødvendigvis medføre noe vesentlig reduksjon i antall omkomne». De fleste politimestre har da også uttrykt en sterk skepsis til lovforslaget.
