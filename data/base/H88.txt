
Stortinget, 10. november 1995
fra Eva Finstad, Høyres Stortingsgruppe
Miljøverndepartementets budsjett
Gjennomslag for Høyre!
Når Energi- og miljøkomiteen i Stortinget i dag avgir innstilling om Miljøverndepartementets budsjett, innebærer det en rekke seire for Høyres miljøvernpolitikk. Først og fremst har Høyre enda en gang fått flertall for en vesentlig styrking av posten til kalking av vann og vassdrag. Høyres forslag om 30 millioner kroner mer til kalking vil bety at fisken vil sprette i nye vann og vassdrag neste år.
Høyre har også fått flertall for å bevilge 10 mill. kroner mer til miljøteknologi. Dette innebærer at flere norske bedrifter kan få støtte til eksport av slik teknologi, noe som igjen vil bety mange nye norske arbeidsplasser. Høyre er også med i flertallet som vil bevilge 9 mill. kroner mer til kystkultur og fartøyvern. Neste år vil det bety at flere av de 100 vernede fartøyene i Norge blir restaurert samt at fartøyvernsentrene støttes.
Også innen en rekke andre områder har Høyre fått flertall for sine forslag. Det vil derfor bli bevilget millionbeløp til vern av fredede private bygninger, til friluftsformål, friluftstiltak og Den Norske Turistforening. Høyre er svært fornøyd med den budsjettprofilen Miljøverndepartementets budsjett nå har fått.
For nærmere informasjon kontakt stortingsrepresentant Eva Finstad, tlf. 22 31 30 34
