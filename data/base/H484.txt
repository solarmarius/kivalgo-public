
Møte med næringslivsledere, Bømlo, 21. april 1997
Jan Petersen
Norge trenger et maritimt miljø
Vi trenger flere norske sjøfolk for å bevare et helt maritimt miljø. Det maritime miljø i Norge er jo et av de viktigste i vår økonomi og nøkkelen til fremtiden for Kyst-Norge. Derfor var det ubegripelig for Høyre da finansminister Stoltenberg før jul ikke ville bidra til å få flere norske sjøfolk fordi det ellers var så stor etterspørsel etter arbeidskraft
For Høyre er dette en uaktuell kobling av to ulike saker. Høyre fastslår i sitt stortingsprogram at skipsfart er en livskraftig virksomhet. Dette er en av Norges mest konkurransedyktige og verdiskapende næringer.
Norges rolle som skipsfartsnasjon er viktig og det er en forutsetning at man jevnlig utdanner nordmenn til det tradisjonsrike og utfordrende sjømannsyrket. Unge sjøfolk må få bedre anledning til å opparbeide fartstid ombord, for å kunne avansere til ansvarsfulle toppstillinger. Flere norske sjøfolk i skipsfarten vil være en fordel både for bosetting i distriktene, distriktsutbygging og industri som skipsutbygging og maritimt utstyr. Det vil skape rekruttering til maritimt tilknyttede næringer som trenger kvalifiserte medarbeidere.
Det er viktig å tilfredsstille behovet for spesialutdannede innenfor næringen. Her trenger vi bokstavelig talt «et skippertak».
Folk kan være sikker på at Høyre vil gjøre det som er nødvendig for at vi skal opprettholde et bredt maritimt miljø.
