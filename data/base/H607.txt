
Høyres Stortingsgruppe, 9. juni 1998
Jan Tore Sanner
Frp omfavner kraftsosialismen - nederlag for Sauda
Høyres forslag om å la Elkem og andre kraftkrevende industribedrifter få kjøpe kraftverk tilbake fra staten på samme vilkår som resten av kraftkrevende industri, lider nederlag i Stortinget. Det er klart etter at Frp gjør felles sak med Arbeiderpartiet og SV om å la staten og Statkraft overta kraftverkene i Sauda, Tyssefallene, Svelgen, Høyanger og Bjølvo. De samme partiene avviser sentrumspartienes forslag om leieavtaler for de berørte kraftverkene. Et forslag som ville fått Høyres subsidiære støtte.
Fremskrittspartiets holdning innebærer at den statlige eierkonsentrasjonen i kraftmarkedet forsterkes, og at rammebetingelsene for de aktuelle industribedriftene svekkes. Flertallsinnstillingen fra Energi- og miljøkomiteen og Statkrafts forestående overtagelse av kraftverkene skaper fare for at ellers lønnsomme investeringer og miljøforbedringer utsettes eller uteblir. Elkems planer om utbygging og dobling av produksjonskapasiteten ved kraftverket i Sauda, utvidelse av manganproduksjonen og planene om en miljøvennlig edikksyrefabrikk blir nå høyst usikre.
«Fremskrittspartiet har gjort et oppsiktsvekkende knefall for kraftsosialismen. Når partiet svikter i et så grunnleggende spørsmål, sås det tvil om Fremskrittspartiets troverdighet når det gjelder å sikre og utvide det private eierskapet i Norge. I første omgang rammer dette lokalsamfunnet i Sauda », sier stortingsrepresentant Jan Tore Sanner.
Stortinget ga i 1993 industribedrifter med kraftkonsesjoner en generell adgang til å kjøpe tilbake kraftverkene etter hjemfall til staten. De industribedriftene som i perioden 1957-66 inngikk avtaler med staten om foregrepet hjemfall og leie av kraftverk ble ekskludert. «Når Høyres forslag ikke får flertall betyr det en urettferdig forskjellsbehandling, og at driften av kraftverkene ugjenkallelig blir overført fra private industribedrifter til et dominerende statlig kraftselskap», sier Sanner.
