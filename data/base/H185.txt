
Stortinget, 09.05.96
Eva R. Finstad (H)
Sunn mat - forbrukernes valg?
Har vi tilstrekkelig oversikt over den maten som ligger i butikkhyllene? Har vi god nok informasjon til å kunne velge bort dårlig, eller helseskadelig mat, og velge sunn mat? Har vi god nok informasjon til å velge det hver enkelt mener er god og sunn mat?
Den maten vi som forbrukere finner i butikkhyllene er oftere enn tidligere produsert på forskjellige måter og har forskjellig opprinnelse. Dette tilsammen stiller større krav til forbrukerinformasjon. Derfor må målsettingen være å sikre best mulig informasjon og valgfrihet i markedet. Et fungerende marked avhenger av tilstrekkelig informasjon. Et virkemiddel for å øke informasjonen er å merke matvarer.
En spørreundersøkelse i regi av Statens Institutt for Forbrukerforskning viser at forbrukerne er opptatt av kontroll og merking av matvarer - ikke av importbegrensninger.
Forbud mot import er ikke løsningen på forbrukernes utrygghet når det gjelder kjøtt - derimot ønsker forbrukerne skjerping av kontroll og merking av opprinnelsesland. De vil også vite hvordan kjøttet er produsert. Hele 68% la stor vekt på å få vite hvilke land kjøttet de kjøper kommer fra. Det vil si opprinnelsesmerking. Omtrent en tredjedel av forbrukerne i undersøkelsen mente at å skjerpe kontrollen fra myndighetenes side kan øke forbrukerenes trygghet ved kjøp av kjøtt. Undersøkelsen bekrefter ved tidligere funn at svært mange forbrukere ønsker norske matvarer. De yngste forbrukerne er mest opptatt av pris mens de eldre er mer opptatt av kvalitet og av å kjøpe norske matvarer.
Merking av matvarer må ikke skje på en måte som kan fungere som en skjult handelshindring og dermed komme i strid med de internasjonale retningslinjer
Det er forbrukernes ønsker som bør påvirke markedet slik at forbrukerne selv kan velge bort matvarer som ikke synes tillitvekkende, det gjelder særlig tilsetningsstoffer og opprinnelsesland. Ønsker forbrukerne å velge norsk mat må merking gjøre det mulig for dem å foreta et slikt valg. Til syvende og siste er det forbrukernes valg som vil styre utviklingen i matvareproduksjonen fremover. Norge bør derfor arbeide aktivt for å fremme forbrukerpolitikk både nasjonalt og internasjonalt.
Forbrukerrådet er med i den europeiske forbrukerorganisasjonen BEUC og har gjennom denne anledning til å påvirke. Imidlertid har Forbrukerrådet små ressurser og liten mulighet til å bruke denne kanalen aktivt. Det er ikke bra, fordi dette er vår mulighet til påvirkning. Jeg etterlyser Barne- og familiedepartementets aktive medvirkning til å påvirke europeisk forbrukerpolitikk, og jeg etterlyser også dette departementets ansvar og aktivitet for å utøve forbrukerpolitikken generelt.
Høyres fremmer idag et forslag som nettopp har som formål å påskynde nettopp en slik utvikling og for å få forbedringer i forhold til dagens situasjon hvor merkingen er mangelfull. Høyre mener at det er nødvendig å fremme valgfriheten for forbrukerne og ber derfor Stortinget om å utvide mulighetene for i større grad å få til dette. Høyre mener kunnskap, informasjon og merking er nødvendig for å få en god matkvalitet og en god ernæringspolitikk.
