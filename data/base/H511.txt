
Pressekonferanse - avslutningen av sesjonen - Høyres Stortingsgruppe, 25. juni 1997
Jan Petersen, Høyres leder og parlamentariske leder:
Høyre ønsker fornyelse og ny kurs
Hensikten med et skifte kan ikke være å få inn nye ansikter som skal gjennomføre en variant av den samme sosialdemokratiske politikken.
I dag bruker det offentlige mer penger enn noensinne, og Norge har en økonomisk handlefrihet som er helt unik. Likevel løses kjerneoppgavene alt for dårlig -
* helsekøene er rekordlange
* norsk skole er middelmådig
* tilbudet til syke eldre er mangelfullt utbygd
* antallet grove lovbrudd vokser stadig
Høyres mål ved valget er å frata Arbeiderpartiet, SV og Senterpartiet det flertall de i dag har. Høyre vil bruke et borgerlig flertall i det nye Storting til en kursomlegging av norsk politikk. Høyre vil søke makt til å gjennomføre endringer fra regjeringskontorene.
Hovedsaker for en ny, borgerlig regjering blir å:
* sette pasienten i sentrum - en helsereform med systemomlegging, i form av stykkprisreform og en avvikling av forbudslinjen mot private supplement, og reduserte helsekøer
* gi Norge verdens beste skole - ved satsing på kunnskap og kvalitet
* spre makten - et mer uavhengig konkurransetilsyn, konkurranse om offentlig tjenesteyting, styrking av forbrukernes eget valg, nedbygging av det statlige eierskap i næringslivet
* tillate valgfrihet for den enkelte - kontantstøtte for småbarnsfamiliene
* gi større økonomisk handlefrihet til den enkelte, gjennom lavere skatter og avgifter
* skape bedre betingelser for småbedriftene, gjennom den økonomiske politikken og gjennom deregulering av lovverket og en liberalisering av arbeidsmiljøloven
* bygge ut kommunikasjoner og veier, for å spare liv og helse, som et bidrag til verdiskapning, og som et håndslag til bedriftene i Distrikts-Norge
* forsterke miljøinnsatsen i et samarbeid med bedriftene og gjennom stimulanser til forbrukerne, og ved satsing på forskning og ny teknologi.
* skape trygghet for lov og orden, ved å satse på økte ressurser og bedrete arbeidsbetingelser for politiet, og ved å ruste opp familien og skolen som de to grunnsteinene for å utvikle den enkeltes normer og ansvarsfølelse.
Høyre er rede til å ta ansvar.
