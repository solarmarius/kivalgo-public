
Vestfold, 14. juli 1999
Per-Kristian Foss
Småbåtregisteret er mislykket og bør fjernes
Det offentlige kan spare 937 arbeidstimer per uke
Saken om småbåtregisteret viser at stortingsflertallet har handlet i strid med folks rettsfølelse. Per 24. juni var kun ca. 268.000 småbåter registrert. Det er mindre enn halvparten av de 600.000 småbåtene man antok skulle registreres.
Folks vilje til å rette seg etter lover og regler er avhengig av at lovene er i tråd med vanlige, lovlydige borgeres rettsfølelse. I denne saken har flertallet på Stortinget begått et stort overtramp. Det tærer på troverdigheten når så mange gir blaffen i Stortingets vedtak.
Dette er også et dyrt overtramp. Det sentrale småbåtregisteret har et årsbudsjett på 13,5 millioner kroner, og har 25 ansatte. Med andre ord, dersom hver av dem arbeider 37,5 timer i uken, bruker 25 byråkrater 937,5 timer i uken på å telle småbåter. Dette er 937,5 timer som det offentlige kunne bruke til å skape noe, til å løse andre viktige oppgaver. At denne arbeidsinnsatsen sløses bort på et tiltak vanlige folk ikke respekterer, er latterlig og bortkastet.
Høyre vil denne sommeren utfordre stortingsflertallet og sende en klar melding til Regjeringen:
Tid, penger og arbeidsinnsats må konsentreres der det er behov for det! Det offentlige skal være til gode for befolkningen, og ikke sløse bort skattebetalernes penger på mislykkede prosjekter som bare er til plage. Vi har viktigere saker å løse i Norge enn å telle fritidsbåter. Småbåtregisteret må avvikles!
Høyre advarte mot registeret da det ble opprettet. Vi forklarte at det ikke har noen hensikt å bruke millioner på å registrere småbåter når båtfolket ikke ser noe behov for registeret. Og vi advarte mot at stortingsflertallet kan finne på å innføre en egen båtskatt. Nå har vi altså fått enda flere argumenter for å legge ned småbåtregisteret.
De fleste av oss oppfatter båtlivet og dets gleder som en sone som bør være fri for politikerinnblanding og meningsløse reguleringer. Skjærgården er et sted man drar til for å koble ut - ikke for å fylle ut enda flere skjemaer. Det viser seg nå at stortingsflertallets forsøk på å få kontroll over båtfolket har feilet.
Denne feilen koster skattebetalerne over 13 millioner i året.
