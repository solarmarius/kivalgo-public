
Stortinget, 29. august 1996
PRESSEMELDING fra Høyres leder, Jan Petersen
Fremtidig oljeutbygging
Høyre står fast på en oljepolitikk som sikrer forutsigbarhet og stabile rammebetingelser for olje- og gassindustrien. Høyre vil gjennom sin politikk oppnå at oljeinntektene bidrar til å sikre en langsiktig velferdsutvikling og trygge fremtidens pensjoner. Høyre ønsker ikke å redusere utvinningstakten fra eksisterende oljefelt.
Norsk oljepolitikk har historisk vært preget av betydelig enighet om hovedmålene. Arbeiderpartiets fremlagte partiprogram innebærer imidlertid en alvorlig og uheldig endring vedrørende anvendelsen av oljeinntektene. Programforslaget, og Thorbjørn Jagland, ønsker å anvende oljeformuen til å sosialisere en økende del av norsk industri og næringsliv. En slik politikk truer tryggheten for fremtidige pensjonsforpliktelser, og forsterker den uheldige maktkonsentrasjonen på statens hånd ytterligere.
Arbeiderpartiet gjør nå klokt i å merke seg Høyres klare advarsel om følgene av en sosialiseringslinje overfor norsk industri. Det kan ikke utelukkes at dette vil kunne få konsekvenser for den fremtidige utbygging i Nordsjøen.
