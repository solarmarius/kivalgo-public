
Oslo, den 17. juni 1997
Arild Hiim (H):
Hva har regjeringen gjort med mc-kriminaliteten?
I uttalelser fra både statsminister og justisminister etter bombeattentatet i Drammen natt til 5 juni, ble det gitt inntrykk av at Regjeringen var godt igang med arbeidet med nødvendige lovendringer for å stoppe MC-kriminaliteten. Senere har det imidlertid kommet uttalelser fra administrasjonen i justisdepartementet der man tvert imot får inntrykk av at fremdriften i saksbehandlingen er minimal.
Jeg viser særlig til Høyres forslag som ble fremmet 1. november i fjor, der vi på bakgrunn av etableringen av Bandidos i Drammen ba Regjeringen få fortgang i arbeidet med et lovverk som kunne stoppe de kriminelle MC-bandene. Daværende justisminister Anne Holt sa i debatten i Stortinget om Høyres forslag den 6. desember 1996 at hun var urolig for utviklingen i denne saken og at Regjeringen hadde satt igang med et arbeid for å komme med mottiltak.
Høyre stiller seg undrende til hva Regjeringen har gjort i denne saken og stiller følgende spørsmål til justisminister Gerd-Liv Valla:
Hva har Regjeringen, herunder justisdepartementet foretatt seg for å finne frem til, eventuelt iverksette, tiltak for å bekjempe kriminaliteten i enkelte motorsykkelmiljøer?
Hvilke tiltak anses aktuelle og når forventes disse å kunne iverksettes?
Høyre forventer at Regjeringen gjør rede for sitt arbeid og snarest kommer med svar på hvilke tiltak de vil bruke for å stoppe kriminaliteten i enkelte MC-miljø.
