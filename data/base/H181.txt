
Stortinget, 8. september 1996
Pressemelding fra Dag C. Weberg
Høyres landsmøte med fokus på distriktene
«Uten at vi skaper en bedre politikk for småbedriftene vil vi ikke lykkes i målet om å ta hele landet i bruk..»
Dette var et av de klare budskap fra Høyres leder,Jan Petersen som fikk landsmøtets applaus.Konkret ble landbruks-og distriktspolitikk et viktig tema,både gjennom kommisjonsarbeidet og i debatten på landsmøtet i Ålesund.
I sin innledningstale understreket Jan Petersen at vi trenger et landbruk over hele landet, men at vilkårene i Norge tilsier at det også i fremtiden vil vil koste å opprettholde en matvareberedskap.Det vil fortsatt være en utfordring å sikre at en større del av norsk landbruk kan drives mer lønnsomt enn i dag.
Som for andre næringer vil dette fortsatt bety forandringer.For Høyre er det viktig at disse må være forutsigbare,og gi næringen tid til omstilling.Innenfor de økonomiske rammer som gis for norsk landbrukspolitikk vil Høyre fortsatt prioritere de bruk hvor hovedtyngden av inntektene kommer fra landbruk..
For den store andel av bruk hvor yrkeskombinasjoner er viktig, må inntektsmulighetene sikres gjennom en økonomisk politikk som kan dempe kostnadsutviklingen og styrke norsk konkurranseevne,og derved gi grunnlag for nye arbeidsplasser.
Landsmøtet ga enstemmig sin tilslutning til en politikk som bl. a. skal:
* fjerne delingsmodellens diskriminering av aktive eiere
* styrke nyskaping og nyetablering
* tillate mer bruk av avtalt overtid, - og fjerne forbudet mot midlertidig ansettelse
* redusere avgiftsnivået på biler
* gi økt innsats for infrastruktur
* forenkle lover, forskrifter og regler som kompliserer næringsvirksomhet
