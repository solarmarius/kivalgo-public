
28. januar 1997
Pressemelding fra Høyre
Høyres hovedsatsningsområder: Helsereform og kunnskapsskole
Norsk skole har vært gjennom flere raske organisasjonsreformer, men reformene har fjernet fokus fra skolens innhold. Derfor vil Høyre i kommende stortingsperiode fokusere på kvalitet og konsentrere innsatsen om å fjerne kunnskapsetterslepet i skolen. Høyre vil ha en skole med kunnskap og krav  der den enkelte elev gis best mulig faglig og personlig utvikling ut fra individuelle evner og behov. Høyre foreslår:
* Flere timer med basisfag på barnetrinnet.
* Nasjonale faglige mål for hvert årstrinn i grunnskolen.
* Karakterer fra 5. årstrinn.
* Yrkesutdannelse med større vekt på yrkesrettet teori, mindre på allmennfag.
* Nasjonale kunnskapskrav, men stor frihet til hva slags organisering, metode og pedagogikk som kan anvendes ved hver enkelt skole.
* Fritt skolevalg og større innflytelse for foreldre.
* Styrket lærerutdanning kombinert med systematisk etterutdanning for lærere.
* Vektlegging av kvalitet på høyere utdanning etter at antallet studenter de senere årene har økt sterkt.
* Øke bevilgningene til naturvitenskaplig miljøforskning.
Høyre vil styrke kvaliteten og øke behandlingskapasiteten i norsk helsevesen slik at folk får trygghet for behandling til rett tid. Derfor vil Høyre i årene fremover gjennomføre betydelige systemreformer i helsevesenet, kombinert med økt ressursinnsats. Høyre foreslår å:
* Sikre pasientens rett til fritt å velge lege.
* Gjennomføre en valgfrihetsreform i helsevesenet ved å la pasienten, i samråd med sin lege, velge det sykehuset som gir raskest og best behandling.
* Gi sykehusene bevilgninger ved at den offentlige pengestrømmen følger pasientens valg. Systemet bør baseres på en deling mellom stykkprisoppgjør og rammebevilgning.
* Sikre retten til å bruke egne penger på egen helse.
* Øke utdannelseskapasiteten for leger og sykepleiere, og møte akutt personellmangel med rekruttering utenfor Norge.
* Sikre pasientens rett til å vite hvilke muligheter for pleie eller behandling som finnes og hvor gode helsetjenestene er. Pasientene skal gis løpende informasjon om utilsiktede endringer i behandlingen og rett til erstatning hvis tilbudet holder en uakseptabel standard.
* Gjøre tilsyns- og kontrolldelen av helsevesenet til et selvstendig organ, uavhengig av helsedepartementet.
