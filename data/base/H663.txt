
Oslo, den 16. oktober 1998
Jan Petersen, Høyres leder
Nobels fredspris 1998
Årets Fredspris er en viktig anerkjennelse av en modig og standhafig innsats for å løse Vest-Europas alvorligste konflikt. - Høyre gratulerer John Hume og David Trimble som var modige nok til å bryte med fastlåste forestillinger og som trodde på mulighetene for å få til en løsning, uttaler Jan Petersen, leder i Høyre. Det nord-irske folk har med all mulig tydelighet vist at de ikke ønsker en fremtid med konflikt. Fredsprisen vil forhåpentligvis sikre at de får en fremtid med fred.
Fredsprosessen i Nord-Irland, som startet under statsminister John Major, har vært svært vanskelig og har krevet betydelig utholdenhet fra forhandlernes side. Men med ønsket om å få slutt på terrorhandlingene som det nord-irske folk har lidd under klart i minnet, greide partene å bli enige om og få tilslutning til en fredsavtale. - Nå må avtalens punkt om innlevering av våpen komme på plass slik at det nord-irske folk kan fortsette prosessen mot forsoning og fred i fellesskap. Vi håper at Nobelprisen vil bidra til å befeste fredsavtalen som det eneste grunnlag for en vei fremover for Nord-Irland.
