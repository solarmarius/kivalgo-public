
2. desember 1999
Høyres Stortingsgruppe
Jan Petersen, Høyres leder:
NATOs vurdering av at Norge ikke møter alliansens krav er alvorlig. Det bør være en lakmustest på hvordan det er fatt med Forsvaret. Vi må ikke stille oss slik at Norge marginaliseres langs to akser  den atlantiske og den europeiske. Dette innebærer at vi må omstille oss, og det raskt.
Regjeringens budsjettforslag innebærer kutt i forsvarets rammer som ligger 180 millioner under Langtidsmeldingens ambisjon om nullvekst. Forliket har redusert budsjettet med ytterligere 200 millioner. Regjeringen må klargjøre at satsningen på Forsvaret er mer seriøs enn det som ligger inne i budsjettet. Det må gis skikkelige rammer for omstillingen basert på en skikkelig vurdering av Forsvarets oppgaver.
Det er også avgjørende for Norge å kunne stille med godt kvalifiserte styrker til internasjonale operasjoner. Dagens styrkebidrag holder ikke mål når det gjelder reaksjonsevne og rekruttering.
Høyre forventer at regjeringen klarer oppgaven med å tilpasse den nasjonale komponenten til det internasjonale styrkebidraget. Norge har råd til så vel et internasjonalt bidrag som et nasjonalt forsvar.
