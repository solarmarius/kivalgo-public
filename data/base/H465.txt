
Pressemelding 19. januar 1997
Høyres gruppekonferanse
Holmen, Asker
Jan Petersen
Utdrag av innledning
En skole med kunnskap og krav  og karakterer
Skal vi gi ungdom gode sjanser, må vi også gi dem gode skoler. Det er mye bra i skolen. Det er en imponerende innsats fra samvittighetsfulle og kunnskapsrike lærere. Men skolepolitikken til denne regjeringen spiller ikke godt på lag med disse beste kreftene. Høyres skolepolitikk kan sammenfattes slik. Vi ønsker en skole med kunnskap og krav  og karakterer. Skolen må kreve noe av elevene.
Nå går det gal vei for skolen. Arbeiderpartiet har fått flertall for å undergrave karakterene. Den uformelle vurderingen skal sidestilles med karakterene. Flere sider ved elevene skal vurderes, bl. a. deres holdninger og samarbeidsevner.
Dette er gal vei.
For det første fordi det å utvide vurderingsgrunnlaget til også å omfatte elevenes holdninger og personlige egenskaper vil fremme øyentjeneri og øke skolens sosiale kontroll.
Karakterene kritiseres ofte fordi de ikke sier noe om «hele menneske». Det er etter min oppfatning karakterenes styrke. Får du en toer i matematikk betyr det at du er langt fra å nå de mål som er satt for faget. Det sier ingen ting om deg som menneske. Slik bør det fortsatt være! Jeg er grunnleggende uenig den tanke at skolen skal evaluere hele mennesket. Alt kan ikke, og skal ikke underkastes vurdering og karaktersetting. Vurderingen må begrenses til det kontrollerbare og etterprøvbare
For det andre det å sidestille den uformelle vurderingen med karakterene vil redusere objektiviteten i elevvurderingen og åpne for at tilfeldighetene får avgjøre. Karakterene har mange fordeler. Det er en velkjent og prøvet vurderingsform og karakterene gir et tilnærmet presist uttrykk for graden av måloppnåelse. Karakterene fungerer derfor som en viktig informasjon til foreldre og elever.
Høyre sier et klart nei til bruk av «åpen bokeksamen» i grunnskolen. En slik eksamensform brukt i grunnskolen vil bidra til en ytterligere nedprioritering av boklig lærdom og faktisk kunnskap. Hensikten med eksamen i grunnskolen må være å teste elevenes faktiske kunnskaper i kjernefagene.
Skolereformene kommer som perler på en snor, mens det svikter når det kommer til kvalitetsvurdering, kvalitetssikring og kvalitetsheving.
Vi vet hvor mye penger vi bruker på skolen, vi vet hvor mange elever og lærere som er i skolen, men
Vi vet lite om hvordan nivået i fagene utvikler seg fra det ene året til det andre - og over tid
Vi vet lite om hvor god den enkelte skole er, og hva som gjør en skole bedre enn en annen
Denne mangelen på kunnskap om skolens kvalitet reduserer våre muligheter til å gjøre noe med problemene. Høyre krever åpenhet om hvordan det faktisk står til.
Vi trenger kunnskap i skolen. Vi trenger kunnskap om skolen.
