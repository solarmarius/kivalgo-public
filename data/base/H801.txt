
Oslo, den 4. oktober 1999
Oddvard Nilsen
Veibudsjettet er en trussel mot sysselsetting og bosetting!
I statsbudsjettet for 2000 fortsetter Regjeringen Bondevik sin nedprioritering av veisektoren. Regjeringen foreslår et reelt kutt i riksveiinvesteringene i forhold til 99-budsjettet. Dette er en meget alvorlig utvikling. Nivået på veiinvesteringene som sentrumsregjeringen legger opp til, ligger om lag en milliard under det nivået de samme partiene sto sammen med Høyre om i Veiplanen for 1998-2007, og representerer et alvorlig løftebrudd fra Bondevikregjeringen.
Høyre kan ikke støtte et veibudsjett med et så lavt investeringsnivå. Manglende satsing på utbygging av veier undergraver bedriftenes konkurranseevne og representerer en alvorlig trussel mot sysselsettingen og bosettingen. Særlig alvorlig er situasjonen på riksveisiden i fylkene. Her ligger man dramatisk etter målene som flertallet, inkludert sentrumspartiene gikk inn for. Det er skuffende at en sentrumsregjering, som i festtaler taler varmt om satsing på veier i praktisk politikk nedprioriterer tiltak som har avgjørende betydning for å oppnå en mer positiv utvikling i alle deler av landet. Med det bevilgningsnivået for veisektoren som det legges opp til i neste års statsbudsjett, fremstår denne Regjeringen som en trussel mot sysselsettingen og bosettingen rundt om i landet, sier Oddvard Nilsen.
