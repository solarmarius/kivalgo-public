
Oslo, Stortorgets gjestgiveri, 23. juni kl. 12.00
Høyres stortingsgruppe - oppsummering av vårsesjonen:
Per-kristian foss:
symbolpreget venstredreining fra arbeiderpartiet
Etter at Torbjørn Jagland overtok ledervervet, har Arbeiderpartiet gått stadig lenger til venstre i skattepolitikken. Jakten på de «rikeste» fremstår nå som Arbeiderpartiets viktigste kampsak.
Dette prøver Jagland å kombinere med behovet for innstramming i finanspolitikken. Jaglands budskap er at «bare vi får tatt pengene fra de rike, så vil også finanspolitikken komme på rett kjøl». Dette er symbolpolitikk mer enn reell finanspolitisk innstramming.
I revidert budsjett fulgte Arbeiderpartiet opp forslagene fra Jagland-regjeringen sist høst, om å øke aksjebeskatningen, fjerne AMS-ordningen og fjerne den særskilte skatteordningen for rederiene. I opposisjon går Jagland lenger enn noen Arbeiderparti-regjering har gjort, ved å foreslå å fjerne alle takene i delingsmodellen, sammen med flere andre skjerpelser i delingsmodellen. Disse tiltakene vil redusere omfanget av norsk eierskap og svekke den private sparingen. Det er også påfallende at Arbeiderpartiet-forslagene helt ensidig rammer småbedrifter og familieeide bedrifter.
Norges Bank har anbefalt en innstramming i størrelsesorden 10-15 milliarder kroner. Jaglands forslag om skatt for «de rike» på 3 milliarder monner lite i denne sammenheng. Utover dette er det, med unntak av noen symbolske forslag, ikke kommet noen signaler fra Arbeiderpartiet om hvordan de ønsker å føre en reelt sett strammere finanspolitikk. Det er et enormt gap mellom Jaglands retorikk om «trusler mot hus og hjem», og stramheten i den finanspolitikk han selv står for.
Samtidig er forslagene om skatteskjerpelser lite egnet til å kjøle ned økonomien. Det er vel knapt noen som tror at det vil føre til redusert press i norsk økonomi om rederiene betaler mer skatt, et forslag som utgjør en tredjedel av Jaglands «skattepakke».
Ingen arbeidsplasser uten arbeidsgivere
Under Jagland har Arbeiderpartiet lagt seg på en langt mer næringsfiendtlig linje enn i årene før, og glemmer at en forutsetning for «arbeid til alle», er at det finnes «arbeidsgivere til alle».
Etter at Jagland overtok har Arbeiderpartiet stadig strammet til i skattepolitikken overfor næringslivet. Arbeiderpartiet glemmer at høy fortjeneste i gode år, bare er forsiden av medaljen. Baksiden av medaljen er tap og konkurser i dårlige år. Man kan ikke utforme skattepolitikken basert på erfaringene fra toppen av en høykonjunktur.
I et markedsøkonomisk system er muligheten for å skape seg fortjeneste gjennom egen innsats en av de viktigste drivkreftene bak nyetableringer og vekst. Da kan vi ikke ha et skattesystem som fjerner all gevinst dersom man lykkes, samtidig som kostnaden når man mislykkes må bæres av den enkelte. Hvem vil være villige til å ta risiko og etablere ny virksomhet, dersom staten tar gevinsten? De langsiktige konsekvensene av en slik politikk er alvorlige.
Globaliseringen har gitt, og gir, økende grad av konkurranse fra produsenter i andre land. Da blir det stadig viktigere at næringslivets rammevilkår er på linje med andre land. Jaglands «nye kurs» går i feil retning. Svekkede rammevilkår i en tid med økende konkurranse må bli galt.
Dårlig samvittighet?
Høyre noterer seg med tilfredshet at Arbeiderpartiet i dag går imot Regjeringens forslag om skatte- og avgiftsøkninger for vanlige folk, men minner om at det var Arbeiderpartiet som økte merverdiavgiften fra 20 til 22 pst i 1993, og fra 22 til 23 pst i 1995. Disse endringene alene innebar en skjerpelse på over 10 milliarder kroner, for vanlige folk. I samme periode økte også Arbeiderparti-regjeringen særavgiftene med over 7 milliarder kroner. I tillegg kommer blant annet skatteskjerpelsene som følge av underregulering av fradragsgrenser og barnetrygd på nesten 6 milliarder kroner siden 1992. Justert for prisstigning og vekst i skatte- og avgiftsgrunnlagene, har Arbeiderpartiet skjerpet skattene og avgiftene for folk flest med opp mot 30 milliarder kroner siden 1992.
