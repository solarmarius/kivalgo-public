
Stortinget, 3. desember 1997
Pressemelding fra Jan Tore Sanner, stortingsrepresentant fra Høyre
Høyre fremmer forslag om en nasjonal handlingsplan for elever med lese- og skrivevanskeligheter
I et privat forslag fremmet i Stortinget onsdag, foreslår Høyre-representantene Jan Tore Sanner og Petter Løvik at det skal utarbeides en nasjonal handlingsplan for elever med lese- og skrivevanskeligheter. Handlingsplanen skal bl. a. inneholde følgende elementer:
* Minstestandarder for støtteopplæring for elever med lese- og skrivevanskeligheter
* Innføring av obligatoriske lese- og skrivetester (diagnostiske prøver) på barnetrinnet
* Større tilgjengelighet av pensumet i grunnskolen og den videregående skole på lydbøker
* Opplæring og etterutdanning av lærere i hvordan man identifiserer elever med lese- og skrivevanskeligheter
* Oppheving av forbudet mot nivådifferensiert undervisning i grunnskolen
- Reformene som er gjennomført i skolen tar altfor lite hensyn til elever som trenger en mer tilpasset undervisning. Skolesystemet er tilpasset «normaleleven» og gir lite rom for å variere undervisningen ut fra det nivå elevene befinner seg på, eller de problemer elevene måtte ha. Det er over 60.000 elever som har lese- og skrivevanskeligheter. Mange av disse elevene går ut av skoleverket uten grunnleggende lese- og skriveferdigheter. Det er trist at elever med lese- og skrivevanskeligheter skal bli tapere i skolen fordi de ikke får den hjelp og støtte de burde ha krav på, sier Jan Tore Sanner.
- I dag er undervisningstilbudet til elever med lese- og skrivevanskeligheter høyst forskjellig fra kommune til kommune både når det gjelder antall tilleggstimer eleven kan få, og hvordan tilbudet er lagt opp. Høyre foreslår derfor innført minstestandarder for støtteopplæring for elever med lese- og skrivevanskeligheter. Minstekravene skal være en garanti for at man får et godt tilbud uansett hvor man bor i landet. Videre foreslår Høyre å oppheve forbudet mot nivådifferensiering. Det må være mulig for skolen og lærerne å dele klassen inn i grupper - over kortere eller lengre tid - for å kunne gi alle et mer tilpasset tilbud. Det forbudet stortingsflertallet vedtok i juni 1997 vil ramme elever med lese- og skrivevanskeligheter ekstra hardt, sier Jan Tore Sanner.
