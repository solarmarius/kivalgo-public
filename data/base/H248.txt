
20.11.96
Av stortingsrepresentant Siri Frost Sterri, utdanningspolitisk talskvinne, H
Kvalitetssikring er vår største utdanningspolitiske utfordring.
Reform 97 skal iverksettes fra neste høst, men klok av skade (les: Gjennomføring av Reform '94) ønsker Høyre allerede nå å sørge for en kvalitetssikring av denne viktige reformen. Et politisk og departementalt uavhengig utvalg bør i løpet av våren nedsettes for å foreta en løpende faglig evaluering parallelt med innføring av reformen.
Manglende kvalitetssikring kjennetegner også Arbeiderpartiets budsjettforslag for neste år og er hovedårsaken til Høyres betydelige endringsforslag på utdanningsbudsjettet nå som gjennom hele stortingsperioden. Jeg viser eksempelvis til behovet for nødvendig etterutdanning. Det er oppsiktsvekkende at regjeringen ikke tok signalet fra opposisjonens påplussing av midler til etterutdanning for lærere i grunnskolen ved behandling av revidert nasjonalbudsjett i juni i år. Regjeringen opptrer som om den skulle være både døv og blind: Reduksjon av midler til etterutdanning under Reform '94, ingen økte midler til etterutdanning under Reform '97 og belæring til Stortinget om at økt innsats for bedre skoleledelse som bl.a. Høyre etterlyste ved behandling av kommuneøkonomisproposisjonen i juni, er et ansvar for partene i arbeidslivet. Økt satsing på nødvendig etterutdanning av lærere og skoleledere er helt avgjørende for å kvalitetssikre reformene - derfor har Høyre gledelig nok fått flertall sammen med SV, KrF og Senterpartiet for forslaget om ytterligere 50 mill. kroner til disse formål.
En nødvendig endring av grunnutdanningen for lærere som følge av reformene, vil først bli iverksatt høsten 1998 etter at Stortinget har behandlet saken. De første kullene kommer tidligst ut i skolen i år 2002. Dette understreker mer enn noe nødvendigheten av betydelig satsing på etterutdanning i årene fremover av de lærere som arbeider i skolen i dag og som fortsatt arbeider i skolen langt inn i et nytt hundreår. Det er for tiden stor uro i skolen, med streiker og fare for nye streiker på alle nivå. Felles for uroen er anklagene mot regjeringen for manglende kvalitetssikring. Høyre tar dette på alvor og gjør nødvendige endringer i budsjettinnstillingen. Et godt stykke på vei får vi oppslutning fra et flertall i Stortinget. Men spørsmålet må i høy grad stilles til statsråd Sandal og Arbeiderpartiet: Tar de signalene og uroen på alvor?
