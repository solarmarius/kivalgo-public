
Oslo, den 28. september 1998
Jan Petersen
Høyre: Saga må opprettholdes som selvstendig oljemiljø
Høyre mener det er viktig å opprettholde oljeselskapet Saga Petroleum som et selvstendig oljemiljø i Norge, og vil derfor gå imot at Statoil får kjøpe seg opp i Saga. Modellen med tre uavhengige oljeselskaper har ført til stor bredde i det norske oljemiljøet, noe som utvilsomt har vært en styrke. Det er derfor uheldig om Statoil gjennom et oppkjøp av Saga styrker sin dominerende stilling. Et slikt oppkjøp vil også innebære et brudd med den langvarige og brede politiske enigheten om å opprettholde tre uavhengige oljeselskaper.
Høyre kan ikke akseptere at Statens eierandel i petroleumssektoren øker gjennom at Statoil kjøper opp det private oljeselskapet Saga. Høyre har tillit til at ledelsen i Saga arbeider med løsninger som bygger på målsetningen om et tredje, selvstendig og privateid norsk oljemiljø.
