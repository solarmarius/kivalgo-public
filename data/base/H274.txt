
Høyres pressekonferanse ved avslutningen av vårsesjonen
Stortorvets Gjestgiveri, Oslo
Torsdag 27. juni 1996, kl. 11.00
Jan Petersen
Presseutdrag
 Høyre og det reelle sentrum kan gi en politikk som er mer barnevennlig, mer familievennlig og mer småbedriftsvennlig
Jeg vil idag henlede oppmerksomheten på tre saker hvor det er viktig å få stoppet Arbeiderpartiet. Disse sakene danner også et fellesskap mellom Høyre og det reelle sentrum, Kristelig Folkeparti og Venstre, og bør danne grunnlag for at disse partiene arbeider seg sammen.
Det må bli større valgfrihet for småbarnsforeldre gjennom en ordning med kontantstøtte. Foreldrene skal selv kunne velge mellom ulike barnehageløsninger, eller andre omsorgsopplegg, ved at de selv disponerer de pengene som det offentlige har ment for barneomsorg.
Det må bli et bedre vern om boligen ved at skatten på «fordelen av å bo i egen bolig» avskaffes. Forslagene om kraftig økning av boligenes ligningstakst kan dermed legges bort.
Det må bli en mer småbedriftsvennlig politikk, en politikk som fremmer privat norsk eierskap som alternativ til statlig overtagelse i næringslivet.
Høyre ser med glede på alle bestrebelser for å erstatte Arbeiderparti-regjeringen etter valget. Med bakgrunn i disse tre saksområdene har Høyre tatt initiativer overfor det reelle sentrum.
Kjell Magne Bondevik har også lansert sine tanker om hva som må ligge i bunnen for borgerlig samarbeid. Det er interessant hvilke saker han velger ut som hovedsaker for borgerlig samarbeid: valgfrihet i familiepolitikken og vern om boligen. På disse to sakene har han fått et klart ja fra Høyre og et like klart nei fra Senterpartiet. Venstre har holdninger på linje med Høyre og Kristelig Folkeparti i begge sakene.
Høyre vil idag invitere Kristelig Folkeparti til å få den tredje byggestenen på plass, nemlig ved å klargjøre sitt syn på en mer småbedriftsvennlig politikk. Jeg vil be Bondevik om støtte til å
doble kvoten for aksjesparing med skattefradrag, for å fremme en norsk folkekapitalisme,
lette beskatningen av aktive bedriftseiere gjennom forbedringer i delingsmodellen,
fjerne den gjenstående momsdiskrimineringen av private bedrifter som vil konkurrere om offentlige oppdrag,
oppheve det nye forbudet mot midlertidige ansettelser, og
myke opp grensene for frivillig overtid.
Noe av dette har Kristelig Folkeparti vært med på før, noe av det vil være å ta et skritt videre i småbedriftsvennlig retning. Gjennom å være klarere på disse punktene, kan Bondevik forsterke mulighetene for det borgerlige alternativet han etterlyser. Høyre og det reelle sentrum kan tilsammen gi en politikk som er mer barnevennlig, mer familievennlig og mer småbedriftsvennlig.
Bondevik har i intervju sagt at han ikke tror valgnatten får avgjørende betydning for regjeringsspørsmålet. Han snakker da omtrent som om velgerne like gjerne kan holde seg hjemme. For dette kan politikerne løse på kammerset.
Uttalelsene er en undervurdering av velgerne. Der er velgerne som skal bestemme. De kan endre styrkeforholdet.
Uttalelsene er en undervurdering av Senterpartiet. Vi bør ta Senterpartiets politiske plassering alvorlig. Det er Senterpartiet selv som sier de ikke hører hjemme i en borgerlig fløy. Nå er de i full gang med å skrive et radikalt program for neste periode.
La meg oppsummere den listen dere har fått utdelt over viktige saker i norsk politikk:
Skattene hadde vært lavere med Høyre. Folk ville hatt større frihet  til å jobbe mindre, eller å jobbe mer og få betalt for det.
Skatten på «fordelen av å bo i egen bolig» hadde vært avviklet. Boligeierne hadde sluppet å frykte Arbeiderpartiets appetitt på boligskatter.
Valgfriheten for barnefamiliene ville vært større med Høyre. Med kontantstøtte ville foreldrene hatt valget.
Skolen hadde vært bedre med Høyre. Høyres skolepolitikk betyr kunnskap og krav. Foreldre hadde kunnet velge skole.
Pasienten hadde hatt mer å si med Høyre. Han eller hun ville kunnet velge sykehus og behandlende lege, og disse ville fått penger for jobben.
Småbedriftene kunne konsentrert seg mer om jobben. Bedriftsledere hadde sluppet følelsen av å bli kvalt av skatter og byråkrati.
Vi mener dette hadde gitt en bedre hverdag for Norge.
