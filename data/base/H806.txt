
Oslo, den 5. februar 1999
Trond Helleland:
Klar melding fra Høyre til regjeringen: - Ikke rør taxfree-handelen!
Høyre reagerer sterkt på at sentrale regjeringsmedlemmer har brukt uken til å så tvil om taxfree-handelens fremtid. Gudmund Restad vil fjerne hele taxfree-handelen og Valgerd Svarstad Haugland vil endre åpningstidsloven slik at det blir ulovlig å handle taxfree om søndagen.
Den nye åpningstidsloven har siden den trådte i kraft ved nyttår vist seg å være en håpløs lov, som kun bidrar til å svekke folks respekt for lovverket. De begrensninger loven setter på folks muligheter til å handle om søndagen er inkonsekvente i forhold til ethvert utgangspunkt, enten det er av praktisk eller religiøs karakter. Situasjonen blir ikke bedre av at familieministeren vil tvinge Brustadbua inn på flyplassene gjennom å fjerne det unntaket for trafikknutepunkter som hittil har skjermet taxfree-handelen.
Det eneste som kan sies til forsvar for Svarstad Hauglands forslag, er at det vil gjøre dagens meningsløshet mer konsekvent ved å også la den ramme taxfree-butikkene. Ifølge KrF og Regjeringen er søndagshandel greit, så lenge så lenge det skjer i små butikker. Men det kan jo bli trangt om plassen når alle utenlandspassasjerene på Gardermoen skal tvinges inn i en Brustadbu for å få handle taxfree-varer.
Nordmenn sliter allerede med skyhøye alkoholavgifter. Konsekvensen av høye avgifter er at mye av den alkoholen som drikkes i Norge er hjemmebrent eller smuglervarer. Taxfree-handelen har vært en ventil som har gjort litt lettere for nordmenn å leve med Europas høyeste alkoholavgifter. Hvis regjeringens lykkes i å ta taxfree-handelen fra nordmenn på tur, vil det kun glede profesjonelle hjemmebrennere og spritsmuglerne.
I 1998 fikk nordmenn endelig lov til ta seg en konjakk etter maten på restaurant også på søndager. La ikke 1999 bli året da regjeringen tar tvinger taxfree-handelen inn i Brustadbua, eller i verste fall tar den helt fra oss.
Den nye åpningstidsloven lar seg ikke redde ved flikking og klatting slik regjeringen legger opp til. Høyre vil fjerne åpningstidsloven, og la søndagshandelen bli styrt av ønskene til forbrukerne og de forretningsdrivende. Dårlige lover blir ikke bedre jo lenger de får virke.
