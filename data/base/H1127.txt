
Oslo, den 30. april 2000
Oddvard Nilsen
Høyre vurderer privatisering av offentlige sykehus
Høyres programkomite vil vurdere privatisering av offentlige sykehus for å gi et bedre helsetilbud til alle gjennom å sikre en mer effektiv utnyttelse av knappe ressurser i helsevesenet.
Så lenge det offentlige betaler, kan tilbyderen av helsetjenester like gjerne være et privat firma som en offentlig institusjon. Dette har Høyre hevdet lenge, og det er gledelig at den nye helseministeren også har tanker i denne retning.
Det offentliges viktigste helsepolitiske ansvar, er å sikre at mennesker som trenger det får rask tilgang til nødvendige helsetjenester, uavhengig av den enkeltes økonomi. Mye taler for at det offentlige ikke bør ha monopol på å utføre disse tjenestene. Konkurranse mellom ulike tilbydere vil gi bedre og mer kostnadseffektive tjenester til beste for pasientene.
Sykehusene bør fristilles fra sine offentlige eiere, og gis større anledning til å drive på et profesjonelt grunnlag. Det er nødvendig i en ny helsepolitiske virkelighet, hvor pasientene gjennom fritt sykehusvalg og innsatsstyrt finansiering i større grad blir kunder som stiller krav til sykehusene.
Sverige har gått foran på dette området. I Stockholm ble det tidligere offentlig eide S:t Görans hospital i fjor solgt til Bure Hälsa och Sjukvård AB. Bure driver nå sykehuset etter avtale med Landstinget i Stockholm, som bestiller og finansierer alle helsetjenestene, og setter krav til kvalitet og pris. Sykehuset drives i konkurranse med andre offentlige sykehus i Stockholm. Flere av disse er fristilte sykehus som er organisert som aksjeselskaper. S:t Görans er i dag det mest effektive sykehuset i Stockholm.
Også i Norge er det behov for å tenke nytt når det gjelder organiseringen av helsevesenet. Sykehusene må bli bedre og mer effektive gjennom konkurranse med hverandre. Vi må skille finansiering og produksjon. Dersom private kan drive sykehus bedre enn det offentlige, bør de få anledning til det. Målet er at pasientene skal ha trygghet for rask tilgang til gode og offentlig finansierte helsetjenester. Reformer som bryter ned det offentlige monopolet og åpner for nye aktører i helsetjenestene, kan gi bidra til å gi pasientene en slik trygghet som de ikke har i dag.
