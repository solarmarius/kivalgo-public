
28. juli 2000
Høyres Stortingsgruppe
Av Bjørn Hernæs (H)  medlem av Stortingets justiskomite. Mobil: 930 63592
Nei til KrFs narkotikaforslag
Høyre krever slagkraftige virkemidler mot bilkjøring i narkotikarus.
Norsk narkotikapolitikk er ikke særlig vellykket. Vi ser daglig synlige bevis på store personlige tragedier i kjølvannet av narkotikarus og mørketallene er etter all sannsynlighet meget store. Smugling, vold og annet kriminalitet knyttet til narkotikaomsetning er en krevende og vanskelig oppgave for politi, påtalemyndighet, domstoler og fengsler.
Vi bør konsentrere oss om bedre ressurstilgang og effektivisering innenfor disse saksområdene før vi går inn for å utvide lovens rammer. Høyre er derfor uenig i Krf's forslag og mener loven er bra nok som den er. Det er ikke mangelfullt lovverk som hindrer inngripen i narkotikasaker.
Høyre mener det likevel er grunn til å sette fokus på narkotika i tilknytting til bilkjøring Dette er et alvorlig og tiltagende problem er. Narkotikabruk er vanskelig å avdekke fordi det bare oppdages gjennom blodprøve. I dagens promillekontroller brukes utåndingsapparat som fellende bevis og på den måten blir ikke narkotika  eller ulovlig medisinbruk - oppdaget.
Dette problemet blir enda større når stortingsflertallets vedtak om promillegrense på 0.2 innføres fra 1. januar 2001. Stortinget og regjeringen bør bruke dette halvåret til å tenke igjennom sitt vedtak. Det fornuftige vil være å gjeninnføre den gamle grensen på 0.5 promille og samtidig bruke pusteaparatene kun som indisium, men med obligatorisk blodprøve i de tilfeller det gis utslag på pusteapparatene. Dette vil være et effektiv trafikksikkherhetstiltak og samtidig i en helt annet grad enn idag avsløre narkotikabruk.
Høyre vil om nødvendig fremme forslag i overensstemmmelse med dette ved behandlingen av statsbudsjettet til høsten.
