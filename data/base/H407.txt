
Høyres Stortingsgruppe, 12. juni 1997
Oddvard Nilsen
Veiprising - en ny skatt på bilistene
Høyre går sterkt imot forslaget fra flertallet i samferdselskomiteen, som i innstillingen til norsk vei- og veitrafikkplan foreslår et system med veiprising.
Veiprising er et nytt avgiftssystem der målet er å reduserer biltrafikken. Det er beregnet at avgiften må være ca. 30-40 kroner pr. tur for å ha den tilsiktede virkning. Det vil si at en bilist som kjører i rushtiden må betale mellom 60 og 80 kroner pr. dag. Dette utgjør ca. 12.000 kroner pr. år for en dagpendler som bruker bil. Enkelte steder i landet kan dette bli mye verre ved at bilister må betale bompenger på toppen av dette og får til sammen en ekstra avgift på 25.000 kroner i året.
Høyre mener at det er ufattelig at flertallet i samferdselskomiteen vil innføre et system som skaper klasseskille på veiene. Resultatet av veiprising er at vi får et system der bare de rike har råd til å bruke veien i den mest attraktive perioden. Taperne vil bli barnefamiliene som i en stresset hverdag med barnehage, skole, jobb og innkjøp ikke har noen fleksibilitet når de skal få dagen til å strekke til.
Høyre mener det er galt å påføre bilistene ytterlige økninger i avgiftene. Enda verre er det at det blir innført et system som lar lommeboken bestemme hvem som skal slippe frem i trafikken.
