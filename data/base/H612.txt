
Stortinget, 10. juni 1998
Pressemelding, fra Annelise Høegh (H)
Gledelig enighet om krafttak for kreftomsorgen
Stortingets sosialkomite har i dag avgitt en entemmig innstilling på nær alle områder slik at kreftomsorgen i Norge i løpet av få år kan bringes opp på et forsvarlig nivå. Økt tilgang på mange personellgrupper gjør at det må ta noen år for å bygge ut utdanningskapasiteten og skaffe personell fra utlandet. Nå skal det tas et krafttak for å bringe kreftkirurgien, stråleterapien, screening, medikamentell behandling og kreftforskningen opp på et internasjonalt nivå vi kan være bekjent av, sier Annelise Høegh som har vært sakordfører.
Mange opplever for lang ventetid på livsviktig kreftbehandling. Ventetidsgarantien på 3 måneder er ikke egnet for kreftpasienter. I den varslede pasientrettighetsloven må Regjeringen ta utgangspunkt i at ventetiden normalt ikke skal overstige 15 virkedager for utredning om mistanke om kreft og 10 dager for innleggelse.
Sosialkomiteen fremmer også forslag om at mammografiscreeningen for kvinner mellom 50 og 69 år skal bli et landsdekkende tilbud så fort personellsituasjonen gjør det mulig. Dette kan skje raskere enn regjeringen har forutsatt ved å trekke private ressurser med. Derfor blir regjeringen bedt om å invitere fylkeskommunene og de private røntgeninstituttene til et samarbeid innenfor rammen av en helhetlig offentlig plan. Hvis det blir dokumentert at mammografiscreening for kvinner mellom 40 og 50 er effektivt for å avdekke kreft, vil Høyre, Frp og SV utvide tilbudet til disse aldersgruppene når tiltaket er innført for 50 - 69 åringene.
