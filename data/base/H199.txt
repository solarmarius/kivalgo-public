
Stortinget, 11. desember 1996
Pressemelding fra Jan Petersen, parlamentarisk leder Høyre
Skuffende passiv fiskeriminister, sier Høyres leder Jan Petersen
Skuffende passiv fiskeriminister, sier Høyres leder Jan Petersen, etterat han i spontanspørretimen i Stortinget i dag stilte Fiskeriministeren spørsmål om når nye kontraheringsregler for fiskefartøyer kan tre i kraft. Petersen fremhevet at det er overmodent med nye regler både fordi reglene trenger en kraftig forenkling og må ta bedre hensyn til sikkerhet og arbeidsmiljø og fordi de må likestille utlendinger og nordmenn.
Fiskeriminister Karl Eirik Schjøtt-Pedersen var ikke i stand til å svare på om nye regler kommer, når nye regler måtte komme eller hvilke forbedringer de skulle inneholde. Han konstaterte at det ikke ligger noe forslag på hans bord og at det er et stort arbeid som skal gjennomføres.
Etter Petersens oppfatning forteller Fiskeriministeren dermed samtidig at hans forgjenger ikke hadde foretatt seg noe særlig i saken selv om mange satt med det inntrykk at nye regler kan ventes om ikke så lenge. Dermed ser vi dessverre passivitet fra både den forrige og den nye Arbeiderparti-statsråden i et spørsmål som er viktig for næringen. Flere besøk i kystkommuner i løpet av høsten har fått meg interessert i denne problemstillingen, sier Petersen.
