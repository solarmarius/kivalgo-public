
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
SV 
SOSIALISTISK VENSTREPARTI

Dette er et særtrykk av det 
PRINSIPPROGRAM
som ble vedtatt på landsmøtet i 1977.  



GRUNNSYN
Partiets mål er å skape et sosialistisk samfunn som sikrer arbeiderklassens overtakelse av produksjonsmidlene, nasjonal sjøråderett, utvikler internasjonal solidaritet og sikrer en forsvarlig bruk av jordas ressurser. Fellesskapet i kampen mot kapital og borgerskap ble uttrykt gjennom Sosialistisk Valgforbunds manifest på stiftelsesdagen 16. april 1973. Dette vil partiet bygge videre på ved å skape et sosialistisk folkestyre.  

Marxismen er en veiledning til handling for arbeiderklassen i alle land. Den må anvendes konkret på forholdene i de enkelte land i samsvar med historiske og nasjonale tradisjoner og i forhold  til dagens situasjon. Likeens må den anvendes konkret på den internasjonale situasjonen.  

I partiet må vi stadig føre videre og utvikle diskusjonen om vårt prinsipielle grunnsyn, slik at vi til enhver tid kan gi marxismen et innhold som ivaretar de erfaringer som høstes i klassekampen nasjonalt og internasjonalt.  

Den marxistiske analysen viser at historien er en historie om kamp mellom klasser. Kampen mellom klassene er drivkraften i utviklingen. Det ene samfunnssystemet avløser det andre ved at en ny klasse overtar herredømmet og makten i samfunnet. Marxismen klargjør arbeiderklassens rolle og historiske oppgaver. Det kapitalistiske klassesamfunnet, der et fåtall eier produksjonsmidlene, blir avskaffet dersom arbeiderklassen knytter bånd med andre lag av folket og reiser kampen for sosialismen. Sammen med andre arbeidende lag kan arbeiderklassen ikke bare frigjøre seg sjøl   men hele samfunnet, fra alle former for utbytting og undertrykking. Sammen med sine allierte kan den vinne over kapitalismen og bygge opp det sosialistiske samfunnet og utvikle det videre til et samfunn uten klasser og undertrykking.  

Når marxismen blir brukt i konkret handling på oppgaver vi i Norge står overfor, viser den veien for arbeiderklassen og gir veiledning for hvordan den må føre kampen gjennom å utarbeide en riktig strategi og taktikk.  

Den viser at arbeiderklassen kan vinne den endelige seier gjennom samarbeid med de andre delene av det arbeidende folk. Det er partiets oppgave som et revolusjonært sosialistisk parti å være folkets redskap i kampen for sosialismen.  


II. IMPERIALISMEN OG ANTI - IMPERIALISMEN
Kapitalismen under imperialismen
1. Gjennom hele sin historie har menneskeheten ført en dobbelt kamp for sin eksistens   mot naturen og mot undertrykkere og utbyttere. Med sitt arbeid har menneskene omdannet naturen, utviklet redskaper og verktøy, skapt nye ideer, teknikk og vitenskap. I klassekampen har undertrykte klasser styrtet sine herrer, knust de gamle og avlegse samfunnssystemene og bygd nye samfunn.  

2. Kapitalismen var en gang revolusjonerende. Den brøt ned det gamle samfunnet gjennom industrialisering og åpnet nye muligheter for menneskenes herredømme over naturens rikdommer. I dag er kapitalismen blitt en hemsko og en direkte trusel mot menneskeheten.  

3. Kapitalismen er det siste samfunnssystem hvor utbyttere står mot utbyttede, undertrykkere mot undertrykte. Kapitalismen har stadig gjennomgått forandringer, men alltid er dens grunnkjennetegn de samme. Borgerskapet, kapitalistklassen er det herskende mindretall. De eier og kontrollerer alt som skal til for å produsere   råstoffer, fabrikker og maskiner. Kapitalismens produksjon er en produksjon av varer for salg på markedet. Under kapitalismen blir også arbeidskraften en vare for kjøp og salg på markedet. Arbeiderklassen utbyttes fordi den er eiendomsløs og må selge sin arbeidskraft til kapitalistene. Utover lønnen arbeiderne får, produserer de en merverdi, som kapitalisten tilegner seg som profitt.  

4. Hensynet til profitt styrer produksjonen. Bedriftene konkurrerer seg imellom. Konkurransens tvangslov truer stadig de enkelte bedriftenes eksistens. Den tvinger bedriftene til å sette profitten på nytt inn i produksjonen. Hver kapitalist må øke sin profitt for å overleve i konkurransen med andre. Kapitalismen fører derfor til stadig ny oppsamling av kapital, og den kan bare bestå om den stadig får utvide seg. Dette er den kapitalistiske produksjonsmåtens indre lover. De enkelte kapitaleierne må innrette seg etter disse om de skal overleve. Kapitalismen utvikler seg sprangvis gjennom oppgang og nedgang i produksjonen, gjennom overproduksjon og økonomiske kriser. Kapitalismen ruinerer stadig nye lag av folket   håndverkere, småprodusenter, bønder og fiskere, og gjør dem til lønnsarbeidere. 

5. Den stadige oppsamlingen av kapital fører til at den enkelte kapitalist får mer kapital under sin kommando. Kapitalen blir konsentrert. Der hvor kapitalismen og konkurransens tvangslov vinner fotfeste, bukker de små kapitalistene under for de store, og disse slutter seg sammen med andre kapitalister til nye større enheter. Det skjer en sentralisering av kapitalen i industri og handel som fører til at stadig større deler av produksjonen faller inn under herredømmet til stadig færre kapitalister. De samme utviklingstendensene gjør seg gjeldende for bank- og kredittvesenet.  

6. Utviklingen til stadig større monopoler, til stadig større konsentrasjon av produksjon og kapital har ført til at industri- og bankkapital smelter sammen til finanskapital. Et fåtall store kapitalister hersker over det meste av kapitalen. Gjennom finans- og kredittinstitusjonene kan de kontrollere produksjon og kapitaloppsamling i industrier de selv ikke eier. De samme kapitalgruppene rår etterhvert i handel, industri, redervirksomhet og i bank- og kredittvesenet. De tilriver seg så store deler av markedet at de langt på vei kan fastsette prisene uten å måtte ta hensyn til priskonkurransen. I tillegg tilraner de seg verdier som er skapt i den del av næringslivet som ikke er monopolisert. Slik tilegner de seg monopolprofitt. Kapitalismen er blitt monopolkapitalisme.  

7. De store monopolene samler opp enorme mengder kapital. Deres opprinnelige marked blir en tvangstrøye. De kan ikke lenger nøye seg med å eksportere varer til andre land. Det blir nødvendig å eksportere kapital. Monopolene investerer i andre land, underlegger seg bedrifter, oppretter ny industri og samler opp kapital på nye markeder . De skaper et nett av forgreininger på tvers av landegrensene og legger stadig flere land og markeder under sitt herredømme. Konsentrasjonen og konkurransen har ført til stadig sterkere internasjonalisering av kapitalen. Monopolene er blitt flernasjonale. De truer mindre lands økonomi og nasjonale sjølråderett. De utbytter det arbeidende folk i hele den kapitalistiske verden. Denne utviklinga er en nødvendig følge av indre lovmessigheter i den kapitalistiske produksjonsmåten. De store monopolene konkurrerer om verdensmarkedet. De kjemper om å sikre seg tilførsel av billig arbeidskraft-, råvarer og halvfabrikata. Kapitalismen har utviklet seg til monopolkapitalisme, til imperialisme.  

Kapitalismens ujamne utvikling
8. Kapitalismens lovmessige utvikling er basert på uopphørlig jakt etter profitt. Dette preger konkurransen mellom enkeltkapitalister, monopolsammenslutninger og bransjer. Under kapitalismen finnes det ikke samordning og planmessighet i produksjonen. Den tekniske utviklingen foregår ulikt i de forskjellige delene av økonomien. Derfor utvikler de enkelte bedrifter, industrigreiner, landsdeler og land seg i ulikt tempo og i sprang. Særlig under monopolkapitalismen slår de sterke monopolene ut sine svakere konkurrenter. Gamle næringsgreiner forfaller eller forsømmes. Andre gjør store sprang framover. Slik er også utviklingen mellom de kapitalistiske landene innbyrdes. Noen land innhenter og kan gå forbi andre i teknisk og økonomisk utvikling. Dette skjer mer eller mindre hurtig.  

9. Konkurransen mellom monopolene og de imperialistiske statene, den ujamne utvikling mellom disse statene innbyrdes tvinger lovmessig fram kamp for nyoppdeling av verden. Dette har ført til to verdenskriger og en rekke lokale kriger med tap av millioner menneskeliv. Faren for store og små kriger vil være der så lenge imperialismen består, fordi styrkeforholdet mellom de imperialistiske statene stadig forandrer seg.  

10. Kapitalismens ujamne utvikling skaper svake ledd i kjeder av stater som selv er imperialistiske eller under imperialismens åk. På denne måten skaper kapitalismen sjøl grunnlaget for at nye stater kan bryte med det kapitalistiske systemet. Stadig flere motsetninger og konflikter av økonomisk, sosial og politisk art hoper seg etter hvert opp både internasjonalt og i den enkelte stat. Derved kan det skje en rask utvikling som fører til brudd med kapitalismen. Men dette er bare mulig om det arbeidende folk sjøl aktivt reiser kampen. 

Kapital og natur
11. Naturen er sammen med den menneskelige arbeidskraft grunnlaget for all rikdom. I produksjonen av denne rikdommen vekselvirker menneskene og naturen. Dersom produksjonens naturgrunnlag ødelegges, truer dette derfor menneskenes fortsatte eksistens.  

12. Produksjonen under kapitalismen er rettet inn på profitt for kapitaleierne. Derfor tar ikke kapitalen hensyn verken til naturen eller den menneskelige arbeidskrafta før de er ødelagt så mye at profitten trues. Slik er kapitalismen i dag en fare for selve livsmijøet. Uforsvarlig sløsing med knappe naturressurser, forurensning av jord, vann og luft, nedbygging av dyrka mark, sentralisering av arbeidsplasser og bosteder, ødelagte bomiljøer og fraflytting er alt følger av den kapitalistiske produksjonsmåten.  

13. På de områder der ødeleggelsen av natur og arbeidskraft er kommet så langt at profitten til kapitaleierne er trua, prøver statsapparatet å gripe inn med reguleringer og påbud. Slik kan kapitalismen i noen grad få dempet skadevirkningene av at kapitaleierne hver for seg jager etter profitt.  

14. Dette kan imidlertid ikke løse problemene. Drivkrafta i kapitalismen er at produksjonen må gi et overskudd som kan forøke den eksisterende kapital. Dette tvinger fram en ukontrollert vekst som begrenser kapitalismens muligheter til å løse sine økologiske problemer. Dermed trues grunnlaget for rikdommene i framtidige samfunn.  

Ressurskrise
15. Imperialismen fører til rovdrift på verdens fattige folk. Utviklingslanda blir gjort til råvareprodusenter for de rike kapitalistiske stater. De flernasjonale selskapene forbruker utviklingslandas mineraler og ressurser. De imperialistiske statene legger ned jordbruk og matproduksjon i sine land til å opprettholde produksjon av unyttige varer for markedene i de kapitalistiske land.  

16. Sosialister i alle land har felles problemer å løse i en verden der ressursene blir utplyndret og der kapitalismens teknologi fører til en rask utarming av ressursene. Verden er inne i en økologi- og ressurskrise som krever sosialistisk solidaritet og skjerpet kamp mot imperialismens rovdrift. De fattige land har krav på å nytte sine egne ressurser. Sosialister i alle land må arbeide for å økonomisere med ressursene og fordele dem solidarisk landa imellom. De må støtte og fremme tiltak som kan bidra til å hindre at den økologiske krisa blir forverret.  

Sosialister må bryte med den kapitalistiske «forbrukspolitikken» som innebærer sløsing, skaping av kunstige behov og produksjon av en rekke unyttige varer. Bare et brudd med kapitalismen kan gjøre det mulig å finne en varig løsning på denne krise.  

17. Den teknologiske revolusjonen, ressursproblemene, ødeleggelsene av livsmiljøet stiller sosialister i de høyt industrialiserte land overfor utfordringer som tidligere generasjoner ikke har stått overfor.  

I dag kommer økonomisk vekst målt i bruttonasjonalprodukt i tradisjonell kapitalistisk forstand i skarp konflikt med hensynet til vårt eget miljø og solidariteten med de undertrykte folk og kommende generasjoner.  

Hensynet til disse problemene må settes foran økonomisk vekst i tradisjonell kapitalistisk forstand. Sosialistene arbeider for å tilfredsstille hele folkets grunnleggende materielle behov. Men et sosialistisk samfunn må bryte med kapitalismens snevre begrep om vekst og levestandard.  Det sosialistiske samfunnet må legge hovedvekten på den totale livsstandard for menneskene, og på et produksjonssystem og livsmiljø i balanse med ressursene.  

Enhet og rivalisering i imperialismen
18. USA er i dag imperialismens hovedsenter. Den amerikanske militærmakten er imperialismens verdenspoliti. Ved hjelp av sitt militærapparat og sine militærallianser (NATO o.a.) ivaretar den sine økonomiske og politiske interesser. Intet middel er fremmed for USA-imperialismen. Gjennom økonomiske bindinger, vold og militærmakt støtter den reaksjonære regimer og kjemper mot alle progressive folks krav om sjølråderett og sjølstendig utvikling. 

19. Men USAs stilling som dominerende imperialistmakt blir utfordret. Andre kapitalistiske stater og maktblokker står fram som rivaler og søker å styrke sin stilling. I Vest-Europa har konsentrasjonen og internasjonaliseringen av kapitalen ført til forsøk på å danne en overnasjonal stat. Gjennom EF har den vest-europeiske monopolkapitalen fått større makt og innflytelse, og utgjør en trusel mot nasjonene i Europa. I Asia er Japan den ekspanderende imperialistiske makten og utgjør en trusel mot de undertrykte folk i dette område. Både EF og Japan som to andre sentra for imperialismen betyr en utfordring til USA som ledende imperialistisk makt. Selv om det er konkurranse og rivalisering er likevel ennå det dominerende trekket enheten mellom de imperialistiske stater under ledelse av USA.  

20. Det er motsetning og rivalisering i systemet på flere plan: Mellom monopolene innenfor sentrene, mellom de internasjonale og de nasjonale monopolene og mellom monopolene og de små og mellomstore bedriftene i nasjonalstaten. Disse får større og større vansker med å overleve under økende monopolisering i den kapitalistiske økonomien. Samtidig skjerpes motsetningene mellom monopolene og alle arbeidende lag. Kampen mellom monopolene rammer arbeidsfolk i bygd og by ved økt arbeidstempo, arbeidsløshet, inflasjon og press på lønninger og sosiale ytelser.  

De anti-imperialistiske og sosialistiske kreftene
21. Imperialismen er ikke enerådende i verden. Den sosialistiske arbeiderbevegelse over hele kloden stiller opp med mektige motkrefter. Sosialismen har siden den seierrike russiske revolusjon i 1917 hvor Sovjetunionen som første stat i verden brøt med kapitalismen, fått fotfeste i Europa, Asia, Latin-Amerika og Afrika. Fascismens nederlag i den 2. verdenskrig var en avgjørende forutsetning for at de store folkemasser i u-landa kunne kvitte seg med kolonimaktens åk.  

22. Det er tre hovedkrefter i den anti-imperialistiske kampen i verden. De sosialistiske statene som totalt har endret styrkeforholdet og skapt avgjørende forutsetninger for den revolusjonære frigjøringsprosessen over hele verden, de kjempende frigjøringsbevegelsene og arbeiderklassen i den kapitalistiske verden. Det er samspillet mellom disse kreftene, den gjensidige politiske forståelse mellom dem, og det materielle grunnlaget for den revolusjonære kampen som avgjør styrken i folkenes kamp mot imperialismen. Framfor alt er det gjennom folkenes egen kamp mot imperialismen stadig blir påført nederlag. Frigjøringsbevegelsene blant de undertrykte folk møter imperialismen i daglig kamp i Asia, Latin-Amerika og Afrika. De støttes av sosialistiske og demokratiske krefter over hele verden, men også Europa og USA er i brennpunktet.  

23. Grunnlaget for den proletariske internasjonalismen er solidariteten og samarbeidet mellom alle sosialistiske og andre anti-imperialistiske krefter. Sosialismen er internasjonal og angår arbeiderklassen over hele verden. Frigjøringsbevegelsens kamp mot imperialismens militærapparat er den samme kamp som vi fører i Norge for gjennomføring av en sosialistisk samfunnsordning fordi hovedfienden er den samme. Her som i u-landa er hovedfienden monopolkapitalen, storborgerskapet og dets politiske partier og organisasjoner. Her som i u-landa blir monopolene og statsapparatene sammenvevd for å opprettholde det bestående system. Statens og monopolenes opptreden mot arbeiderklassen er forskjellig, men dette er i alle hovedtrekk bestemt av historiske utviklingsprosesser, landas teknologiske utviklingstrinn og rolle i produksjonssystemet. Også rasemessige forhold spiller inn i måten den herskende klassen utøver makt på.  

24. Samspillet mellom de sosialistiske kreftene i verden er av avgjørende betydning for framskrittet i den anti-imperialistiske striden. Derfor er også forholdet mellom de stater som står mot imperialismen, av stor betydning. Striden mellom Sovjetunionen og Kina har i så måte begrenset mulighetene for en samlet innsats i kampen mot imperialismen. Dens fremste eksponent USA har kunnet dra fordeler av striden.  

25. I vår del av verden er bevisstheten i arbeiderklassen en avgjørende forutsetning for politisk gjennomslag. Arbeiderklassen kan samle hele det arbeidende folk mot monopolene, mot det kapitalistiske samfunnssystemet som objektivt sett bare ivaretar interessene til det sjikt som besitter produksjonsmidlene. Og dette sjikt blir på grunn av konsentrasjonen og monopoliseringen innenfor det kapitalistiske system en stadig mindre del av befolkningen.  

26. I de ulike land har folkene forskjellige historiske vilkår og erfaringer. Disse forskjellene går ikke bare mellom grupper av land, men også innenfor disse gruppene. Særpregede nasjonale, historiske og økonomiske forhold kan være årsaker til motsetninger og forskjellige syn på viktige spørsmål. Internasjonalismen skal knytte båndene mellom arbeiderklassen i de ulike land, mellom sosialistiske, revolusjonære og nasjonale frigjøringsbevegelser. Den bygger på prinsippet om likeverd. Den proletariske internasjonalismen krever respekt for hvert enkelt folks nasjonale  sjølråderett, og dets rett til å velge egen utviklingsvei. Den må fordømme og bekjempe enhver krenkelse av folkenes sjølråderett.


II. KAPITALISMEN I NORGE
Norge i imperialismen
1. Norge er en del av det kapitalistiske verdenssystemet. Sammen med de fleste andre vest-europeiske land, USA og Japan hører det til den industrielt høyt utviklede del av kapitalismen. Monopoliseringen har nådd langt i de viktigste industrigreinene. Det samme har konsentrasjonen av bankkapitalen og sammensmeltingen av industri- og bankkapital til finanskapital. Norge har aldri hatt kolonier av betydning, og kapitaleksporten fra Norge til andre land, spesielt u-land, er fremdeles beskjeden.  

2. Siden kapitaleksporten fra Norge har vært beskjeden, er de norske kapitalistenes direkte utbytting av arbeiderklassen i andre land også beskjeden. Den norske kapitalismen er imidlertid med og høster fordelene av det imperialistiske verdenssystemet. Norske kapitalister kan kjøpe billige råvarer og matvarer fra u-land og selge tilbake ferdige industrivarer til høyere priser. Norske redere høster store fortjenester på den imperialistiske utbyttingen, særlig utbyttingen av u-landa.  

3. Mye av Norges energi-produksjon vannkraften brukes bare til å omdanne råstoffer til halvfabrikata og i mindre grad til videreforedling av produkter. Dette skyldes hovedsaklig at utenlandsk kapital eier og kontrollerer viktige industrigreiner. Skipsfartens store betydning er et særtrekk ved norsk kapitalisme og bidrar til at Norge blir en del av den kapitalistiske verdensøkonomien og det imperialistiske systemet. Etter hvert vil også oljen få en viktig plass i næringslivet og økonomien.  

4. Ved sin klassemessige, økonomiske, sosiale og ideologiske tilknytning til det kapitalistiske verdenssystem, integrerer monopolkapitalens og de ledende politikere og byråkrater Norge i verdensimperialismen. Gjennom utenrikshandelens orientering, skipsfarten, den utenlandske kapitalen i landet (som har ca.25% av den samlede aksjekapital i industri og bergverk og særlig er konsentrert om de viktigste eksportnæringer og dessuten i stor grad er amerikansk og engelsk preget), militær underordning i NATO, kulturelle og ideologiske forbindelser er Norge kommet i en sterk nasjonal avhengighet til de kapitalistiske hovedland, i første rekke USA.  

5. Norge er et kapitalistisk land der kapitalen og ikke folkets behov styrer produksjonen, der kapitalen utbytter lønnsarbeidet. Dette er det grunnleggende trekket ved det norske samfunnet.  

Kapitalistklasse   arbeiderklasse
6. Et lite mindretall, kapitalistklassen, har eiendoms- og styringsretten over de fleste produksjonsmidlene. Dette mindretallet utbytter og hersker over flertallet, arbeiderklassen. Arbeiderklassen er tvunget til å selge sin arbeidskraft som vare på markedet. Gjennom sitt arbeid skaper arbeiderklassen den verdi som utgjør dens lønn. Men samtidig frambringer den en merverdi som kapitalistklassen tilegner seg. Kapitalistklassen rår ikke bare over de samfunnsverdiene som arbeiderklassen skaper, men også over viktige naturressurser. Slik bestemmer kapitalistklassen den sosiale og økonomiske utviklingen.  

7. Det er en uforsonlig motsetning mellom arbeiderklasse og kapitalistklasse. Denne motsetningen kan bare overvinnes ved at arbeiderklassen tilriver seg den sosiale og politiske makten, avskaffer kapitalismen og bygger et samfunn med solidarisk og rettferdig fordeling av samfunnsverdiene.  

Monopolisering i industrien
8. Norsk kapitalisme er særlig forankret i industri, bank og kreditt, skipsfart, handel og skogbruk. Industrien er lite allsidig. Matforsyningen er avhengig av import fra andre land. I industriproduksjonen dominerer noen få greiner: aluminiumproduksjon, kjemisk industri, skipsbygging, elektrometallurgi, treforedling og fiskeforedling.  

9. Etter folketallet er Norge et lite land med et begrenset indre marked. Dette preger størrelsen på bedriftene. Bedriftene er små og omsetningen beskjeden. I bergverk og industri er det bare noen hundre bedrifter som har mer enn femti tilsatte. Men stadig mer av produksjonen blir samlet i større bedrifter. I 1973 hadde knapt tre hundre bedrifter omlag 40% av den samlete sysselsettingen innen industri og bergverk, og omlag den samme prosentvise andelen av den samlete produksjonsverdien i næringen.  

10. Særlig sterk er konsentrasjonen innen bank- og kredittvesenet. I hele etterkrigstida har antallet forretningsbanker sunket jamt. Men de største bankene har økt sin makt i betydelig grad i løpet av 60- og 70-åra. De tre største forretningsbankene har over halvparten av den samlete forvaltningskapitalen, og deres andel er stigende. Den samme utviklingen foregår med forsikringsselskaper og sparebanker. 

11. I skipsfarten konsentreres stadig større del av tonnasjen hos noen få store redere. I varehandelen fortrenges små og mindre kjøpmenn av store monopolforetak, og supermarkeder overtar mer og mer av omsetningen i detaljhandelen. Innen skogbruket er store skogområder og betydelige rikdommer samlet hos noen få private eiere og selskap.  

12. Det er den kapitalistiske konkurransen som fører til at små og mindre bedrifter må nedlegge eller blir kjøpt opp av større bedrifter. I de viktigste bransjene inngår storbedriftene, konsernene, ofte avtaler om produksjon, om prisfastsetting og om oppdeling av markedet.  

13. De største kapitaleierne, monopolkapitalistene i industri, bank- og kredittvesen, handel, skipsfart og skogbruk er flettet sammen i et nettverk. De er knyttet sammen gjennom eierforhold, investeringer og gjensidig styrerepresentasjon. Denne sammenflettingen av monopolgrupper utgjør finanskapitalen. Den lille gruppen som representerer finanskapitalen har en avgjørende makt over landets næringsliv og dermed over andre viktige sider av samfunnslivet. Den er nært knyttet til den internasjonale monopolkapitalen og er hovedmotstanderen for den norske arbeiderklassen og dens allierte. Bare noen få prosent av den norske befolkningen hører til kapitalistklassen. Innenfor denne klassen utgjør gruppen av monopolkapitalister bare en liten del.  

14. Produksjonen er blitt samlet i større enheter og kapitalen på færre hender. Men samtidig som små og mellomstore kapitalister er blitt utkonkurrert av de store, har det vokst fram nye grupper av små og mellomstore kapitalister. Disse eier eller disponerer verksteder, transportfirmaer, servicebedrifter o.l. som er avhengig av eller direkte underordnet storkonsernene. Disse kapitalistene er knyttet til monopolkapitalen med økonomiske, sosiale og ideologiske bånd. De står i likhet med monopolkapitalen i et motsetningsforhold til arbeiderklassen.  

Jordbruk og fiske
15. Den kapitalistiske industrialiseringen har ført til at jordbruk og fiske har fått mindre betydning for norsk økonomi nå enn før. Sjøl om bare en liten del av folket har jordbruk og fiske som viktigste kilde til livsoppholdet, danner disse næringene fremdeles livsgrunnlaget for store deler av landet. Skal bosettingsmønsteret opprettholdes, må jordbruk og fiske sikres skikkelige vilkår.  

16. I jordbruk og fiske er produksjonsenhetene gjennomgående små og for det meste sjøleide. Mange mindre bruk blir hvert år nedlagt og samtidig er den gjennomsnittlige størrelsen på brukene blitt større. Likevel er produksjonsforholdene i jordbruket bare i liten grad kapitalistiske. I fisket derimot, foregår det utvikling av kapitalistiske produksjonsforhold som bl.a. gir seg utslag i større farkoster og mer kapitalkrevende redskaper. Fremdeles eier de fleste aktive fiskerne sjøl produksjonsmidlene båt og redskap.  

17. I konkurransen om arbeidskraft taper både jordbruk og fiske overfor storindustrien. Særlig vil oljeutvinningen og virksomheten knyttet til den, true sysselsettingen i jordbruk og fiske, og derfor også være en trusel mot bosettingen i store deler av Norge.  

Endringer i klassestrukturen
18. Den økonomiske utviklinga fører stadig nye grupper over i lønnsarbeid. Håndverkere, butikkeiere og småprodusenter konkurreres ut og blir lønnsarbeidere. De «frie erverv» forsvinner ved at leger, arkitekter, jurister o.l. blir ansatt i privat eller offentlig virksomhet. På den måten forsvinner det gamle småborgerskapet.  

19. Produksjonen blir lagt om som en følge av konkurransen og utviklinga av vitenskap og teknikk. Gamle bransjer forsvinner og nye kommer til. Arbeiderklassens sammensetning blir forandret. Antallet arbeidere og funksjonærer i serviceyrker, handel og kontor, kreditt- og finansvesen, stat og kommune øker i forhold til arbeiderne i industri, bygg og anlegg og bergverk. Arbeiderklassen blir mer sammensatt enn før. Ulik arbeidssituasjon, lønn, utdanning og plass i bedriften skaper ulike problemer og behov innen arbeiderklassen. Dette får følger for både sjølforståelse, ideologi og samhold. De nye sjikt i arbeiderklassen har ikke samme felles erfaring, klassebevissthet og kamptradisjoner som den tradisjonelle industriarbeiderklassen. Dette setter nye krav til solidaritet og samhold i kampen mot kapitalen.  

20. Klasseforholdene i samfunnet blir også mer differensiert og innviklet ved at gruppene mellom arbeiderklassen og kapitalistklassen blir flere og større. Både i privat og offentlig virksomhet er det vokst fram nye mellomsjikt: arbeidsledere, avdelingssjefer, administratorer og høyere funksjonærer. Mange av disse føler seg knyttet til borgerskapet. Andre erkjenner sitt fellesskap med arbeiderklassen og knyttes til den gjennom ideologisk og politisk kamp. 

21. Den økonomiske utvikling rammer sterkt folket i byene og utkant-Norge. Fiskerne, småbrukerne og andre som sysselsetter seg sjøl i distriktene har i norsk arbeiderbevegelses historie vært knyttet til arbeiderklassen i byene. Avfolkningen i utkantene skaper sosiale pressproblemer i byene. Derfor har arbeiderklassen og de sjølsysselsatte felles interesser av å opprettholde arbeidsplasser og bosetting i utkantene. Dette er også en forutsetning for å opprettholde matproduksjonen og utnytte havets ressurser forsvarlig med sikte på å oppnå økologisk balanse.  

22. På denne måten ser en at størstedelen av landets befolkning tilhører arbeiderklassen. En stadig større del av yrkesbefolkningen blir lønnstakere, og gruppen «sjølstendige» i handel, industri, håndverk, jordbruk, fiske og intellektuelle yrker avtar. En økende del av disse lag og funksjonærene proletariseres og glir objektivt inn i arbeiderklassen eller er i ferd med det. Arbeiderklassen får en mer uensartet sammensetning enn tidligere og øker tallmessig. Disse nye lag i proletariatet er ofte sterkt preget av en småborgerlig tenkning og holdninger som står i strid med deres reelle klasseinteresser.  

23. På grunn av sin stilling i den kapitalistiske produksjon er industriarbeiderne den viktigste del av arbeiderklassen. De eier ikke produksjonsmidler. De skaper verdi og merverdi og er utbyttingens hovedobjekt. Konsentrasjonen av industriarbeidere i større bedrifter har vært med på å legge grunnlaget for politisk handlekraft og klassebevissthet. Industriarbeiderklassen er derfor en sentral kraft i kampen mot monopolkapitalisme og for sosialisme og demokrati.  

Ressurser og miljø
24. Kapitalismen er ute av stand til å skape en økologisk balanse og samspill mellom menneske og natur. Den kapitalistiske produksjonen fører til uttapping av naturens ressurser, til at jord blir lagt brakk, til at miljø blir forsøplet og forgiftet. Kapitalismen har også i Norge skapt en produksjon og en teknologi som ukontrollert forbruker natur- og miljøverdier som ikke kan fornyes. Den driver rovdrift på jordas samlede ressurser og forbruker ressurser som også tilhører kommende generasjoner. Samtidig ødelegger kapitalismen næringsgrunnlaget i bygde-Norge. Folk drives fra gård og hjem. Mens store deler av verden sulter, blir jorda brukt til industri, boligtomter eller veier. Fiskerike havområder blir tømt for fisk i et uhyggelig tempo.  

25. Kapitalismen bygger på utbytting av arbeiderklassen. Den gjør arbeidskraften til en vare og handler med arbeidsfolks helse. Konkurransen, jakten etter profitt og utvidet produksjon fører til høyt oppdrevet tempo i arbeidslivet, til stadig rasjonalisering og omstilling, til helsefarlig arbeidsmiljø og utrygge arbeidsforhold. Bare ved at arbeiderne sjøl skaffer seg kontroll over råstoff-ressursene og herredømme over sin egen arbeidssituasjon kan deres helse og miljø bli ivaretatt.  

Kapitalismen og arbeidsdelinga mellom kjønnene
26. Arbeiderklassen består av arbeidere som får solgt arbeidskrafta si, og av arbeidsløse som holdes utenfor produksjonen. Det kapitalistiske Norge kan ikke skaffe faste arbeidsplasser til hele befolkninga. Kapitalen må ha reservearbeidskraft. Arbeidsdelinga mellom kjønnene gjør at det framstår som naturlig at det er kvinner som i hovedsak utgjør denne reservearbeidskrafta.  

27. Tungarbeidet er overtatt av maskiner. Kvinnene kan begrense barnetallet. Teknisk utvikling og industrialisering har lagt grunnlaget for at den tradisjonelle arbeidsdelinga mellom kjønnene kan oppheves, og bevisstgjøringa om at dette er nødvendig er voksende.  

28. Men det er nyttig for kapitalen at kvinnene fortsatt har hovedansvar for husarbeid og omsorg for barn. I familien tildeles de oppgaven å skape og gjenskape ny arbeidskraft for det kapitalistiske samfunnet. Dette skaper ikke direkte profitt for kapitaleierne, og er dermed verdiløst i kapitalismens snevre økonomiske forstand.  

29. Den tradisjonelle arbeidsdelinga og den borgerlige ideologien rundt denne tilslører mangelen på arbeidsplasser og barnehager. Mangelen på servicetiltak for husarbeid og barneomsorg og manglende bevissthet og vilje fra mannens side, gjør at mange kvinner er hardt belasta med dobbeltarbeid.  

30. Kvinner har sjelden fagutdanning. De har kortere og mer generell utdanning enn menn. Kvinnenes tilknytning til hjemmet gjør at de gjennomgående blir ansett som mindreverdig arbeidskraft. Alt dette gjør at kvinner oftest er å finne i dårlig betalt arbeid i service-yrkene og lavtlønnsindustrien. Ettersom flere omsorgsoppgaver tas ut av familien, bl.a. over til helse- og sosialsektoren, skapes arbeidsplasser der kvinner arbeider i forlengelsen av husmorrollen. Det finnes forholdsvis få kvinnelige industriarbeidere, bortsett fra i spesielle bransjer, der arbeiderne ofte er svakt faglig organisert. Sentraliseringa av kapital og lav lønnsomhet innenfor disse bransjene, har skapt stor arbeidsledighet blant kvinner. 

31. En stor del av arbeidet i jordbruket blir utført av kvinner. Dette arbeidet må likestilles med det arbeid menn utfører i jordbruket som grunnlag for inntekt, støtteordninger og trygdeytelser.  

32. Kvinner blir oppfattet som mindreverdige i forhold til menn, og en kvinneundertrykkende ideologi får det til å virke naturlig, og ikke samfunnsbestemt at menn undertrykker kvinner. Kapitalen har gjort seksualitet, nærkontakt og mellommenneskelige forhold til et ledd i markedsføring av varer og fremmedgjør menneskene i forhold til hverandre. I dagens mannsdominerte og autoritære samfunn, rammer kjønnsundertrykkinga særlig kvinnene, men også homofile av begge kjønn blir diskriminert for sin seksualitet. Det er vanskelig å utvikle nære og trygge forhold under et økonomisk system som utnytter kropp, kjønn og følelser for å dekke sitt profittbehov.  

33. Under kapitalismen varierer behovet for arbeidskraft. I stigende grad inngår også andre grupper i reservearmeen. Viktig er de helt unge, eldre arbeidere av begge kjønn, fremmedarbeidere og funksjonshemmede.  

Staten – kapitalistklassens stat
34. Etter at borgerskapet hadde erobret den politiske makt er staten blitt stadig mer utbygd for å tjene denne klassens interesser. Utvidelsen av det borgerlige demokratiet  parlamentarismen, bonde-demokratismens innflytelse i Stortinget, jury-ordningen, allmenn stemmerett arbeiderbevegelsens økte innflytelse osv.   har ikke endret statsmaktens grunnleggende karakter som klasseredskap for borgerskapet. Etter storindustriens gjennombrudd i de første ti-åra av vårt århundre, er storkapitalen kommet stadig sterkere inn i bildet også når det gjelder staten. Uansett hvilken regjering som har sittet ved roret, har staten stort sett gjennomført de tiltaka storkapitalen var og er tjent med.  

35. Det kapitalistiske samfunnssystemet i Norge blir opprettholdt ikke bare ved kapitalistklassens eiendom og makt over produksjonsmidlene. Dens makt er et resultat av den kapitalistiske produksjonsmåten og kapitalismens økonomiske lover. Den kapitalistiske produksjonsmåten i Norge blir også opprettholdt gjennom statens rolle og virksomhet. Statens rolle er å bevare og utvikle den kapitalistiske produksjonsmåten og hindre at den bryter sammen som et resultat av de indre motsetningene. Statens administrasjons-apparat, utdanningsverk og massemedier, politi, domstol og militærmakt virker slik at det kapitalistiske samfunn holdes sammen og de ulike klasser og grupper bindes sammen i et avhengighetsforhold.  

36. På denne måten sørger staten for at den kapitalistiske produksjonsmåten blir holdt ved lag og utviklet. Dermed blir staten også knyttet til de langsiktige interessene til kapitalistklassen og særlig til monopolkapitalen, det dominerende sjiktet i denne klassen.  

37. Under monopolkapitalismen skjer det et stadig nærmere samarbeid mellom stat og kapital. Staten planlegger og regulerer den økonomiske utviklingen på kapitalens premisser. Den sørger for kreditt til næringslivet gjennom bl.a. finans-, rente-, og skatte-politikken, ved fordelaktige avskrivningsregler og skattefrie fondsavsetninger. Den foretar grunnlagsinvesteringer som er ulønnsomme for kapitalistene   i veier, skoler, sykehus o.l. Gjennom statens arbeidsmarkedspolitikk blir arbeidskraften styrt dit kapitalen trenger den.  

Staten omformer skole- og utdanningsverket for å skaffe billigere og mer tilpasset arbeidskraft. Den "rasjonaliserer" helse- og sosialvesenet for at det så billig som mulig skal reparere mennesker.  

38. Men staten har også som oppgave å bøte på og motvirke skadevirkningene av den økonomiske utviklingen. Boligpolitikken og sosialpolitikkens målsetting er å sikre en stabil arbeids- og kjøpekraft og å dempe voksende uro og krav om grunnleggende forandringer av samfunnet. Derfor setter staten også i verk tiltak som kan komme arbeidsfolk til gode. Stundom kan den fylle rollen som samfunnsbevarer bare om den går imot de erklærte ønsker fra kapitalkreftene. Derfor kan staten presses til reformer og tiltak gjennom en folkelig mobilisering. Men også slike tiltak prøver det kapitalistiske systemet å suge opp i seg og omgjøre til fordel for kapitalistklassen.  

Statens og kapitalens organisasjoner
39. I stigende grad gjør monopolkapitalen i vår tid staten til organ for sine særinteresser. De mange offisielle og halvoffisielle rådene og utvalgene, samarbeidsorganene, bransjeutvalgene osv. styrker de korporative trekkene og tendensene i utviklingen av den moderne borgerlige staten. Gjennom nærings- og arbeidsgiverorganisasjonene styrker storfinansen sin makt over viktige og store deler av statsapparatet. De høyresosialdemokratiske lederne er aktive forkjempere for denne utviklingen. 

De demokratiske rettighetene
 40. Norge har et borgerlig demokrati med en historisk forankret rettssikkerhet og borgerlige friheter. De ulike klasser og sosiale lag har en rekke organisasjoner som i større eller mindre grad har innflytelse i samfunnet. Særlig viktig er de politiske partier og fagbevegelsen. Men arbeiderklassen og andre arbeidende lag har ingen reell makt i staten.
 
41. Også LO, småbrukernes, fiskernes og andre folkelige interesseorganisasjoner tar del i de korporative organene   teoretisk som en motpart til kapitalkreftene organisasjoner. Men, mens korporatismen for storkapitalen betyr at den får delta direkte i statsadministrasjonen, har den på grunn av LO-ledelsens klassesamarbeids politikk betydd at LO er trukket inn i et samarbeid med kapitalkreftene slik at klassekampen er blitt tilslørt. Dette har svekket og hemmet fagbevegelsens kamp. Men fagbevegelsen er likevel ikke passivisert og kan bryte denne utviklingen.

 42. Norge er likevel et borgerlig demokrati fordi det arbeidende folket ikke har herredømme over det økonomiske samfunnsgrunnlaget. Kapitaleierne treffer beslutninger som har betydning for folkets daglige liv og virke: hvor det skal investeres, hvor mye, hvor arbeidsplassene skal ligge, hvem som skal få arbeid, hvordan arbeidet skal organiseres osv. Gjennom eiendomsretten, kontrollen over produksjonsmidlene og kapitalen ellers utøver de makt over flertallet av folket. Slik blir tvangen og ufriheten i dette systemet opprettholdt trass i «folkets frie valg».

 43. De demokratiske rettighetene i Norge stemmeretten, ytringsfriheten, trosfriheten, retten til å organisere seg er verdifulle og må vernes mot alle angrep. I dagens situasjon skjer det en forskyvning mellom statsorganene som svekker de folkevalgte organene. Regjering og administrasjon får større innflytelse på bekostning av de folkevalgte organene. Stats- og kommuneadministrasjon byråkratiseres. Samtidig skjer det en politisk sentralisering ved at kommunenes stilling blir svekket. Militær-apparatetbetyr også en trussel mot de demokratiske rettighetene og en enorm sløsing med økonomiske og materielle ressurser.

Det eksisterer også tvangslover rettet mot de fagorganiserte arbeidere og en unntakslov som med ett slag kan sette de demokratiske rettigheter ut av funksjon.
 
44. Den vedvarende krisetilstand som det kapitalistiske verdenssystemet er inne i, gir seg utslag på stadig flere områder i samfunnet. I byene og pressområdene er det byplankrise, boligkrise, tomtespekulasjon, støy- og akutte forurensningsproblemer. For å møte monopolkapitalens ekspansjon og profittjag foregår det en sløsing med råstoffressurser og energi. Et urasjonelt forbruksmønster blir mer utbredt. Dette er uansvarlig overfor u-landa og de kommende generasjonene. Det er krisetrekk i skole og helsevesenet. Utdanningsverket blir preget av motsetningen mellom "næringslivet"s behov for snevert utdannede produksjonsarbeidere og produksjonsledere og de unges krav om allsidig kunnskap, frihet i valg av studier og skolegang og et meningsfylt liv.
Borgerskapets ideologiske og kulturelle herredømme
45. Kapitalismen opprettholdes også ved at borgerskapet har et ideologisk og kulturelt herredømme. Den borgerlige familien og utdanningsverket, språkbruken, pressen og massemediene, kirken osv. skaper og formidler inntrykket av at det kapitalistiske samfunnet er det eneste mulige og tjenlige. Fra barnsbein blir en innpodet kjønnsroller og atferdsmønstre som opprettholder klassesamfunnet og arbeidsdelingen mellom mann og kvinne, overordnet og underordnet, kroppslig og intellektuelt arbeid. Dette herredømmet springer ut av de økonomiske og sosiale forholdene. For sosialister er det en viktig oppgave å føre kampen mot borgerskapetsideologiske herredømme inn i de institusjonene som skaper og formidler ideologi i samfunnet.

46. I størstedelen av etterkrigstida har kapitalkreftenes politiske representanter de borgerlige partiene ikke hatt flertall i Stortinget. Monopoliseringen i økonomien har skapt stadige motsetninger mellom store og små kapitalister, mellom industrikapital og jordbruksnæring. Dette har skapt motsetninger mellom de borgerlige partiene.

Sosialdemokratiet
47. DNA har hatt regjeringsmakten i største delen av etterkrigstida. Sosialdemokratene har trodd det var mulig å reformere bort kapitalismen ved hjelp av kapitalismens egen stat. I stedet ble sosialdemokratiet etter hvert knyttet til staten som administrator av det kapitalistiske samfunnet. Arbeiderpartiet er blitt et statsbærende parti. I dag virker den sosialdemokratiske ledelsen stabiliserende for kapitalismen i Norge.
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
