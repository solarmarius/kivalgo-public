
Pressemelding: 04.07.95
Høyre krever klare svar fra Statsråd Hernes
Høyre har i kveld sendt et brev til Statsråd Hernes der man ber om svar på en del sentrale spørsmål. Henvendelsen kommer etter Dagsrevyens oppslag tidligere i kveld (4.juli) om eksamensresultatene ved studieretning for allmenne fag ved de videregående skoler. Av reportasjen fremgikk det at karaktergjennomsnittet er forbedret og strykprosenten redusert fra i fjor til i år. Statsråden mente på dette grunnlag å kunne påvise at Reform 94 har ført til en faglig nivåhevning i de videregående skoler.
På denne bakgrunn stiller Jan Tore Sanner (H) følgende spørsmål til Statsråd Hernes:
1) Georg Mathiesen ved Eksamenssekretariatet uttaler at «Vi har jobbet intenst for å gjøre oppgavene slik at de ligger til rette for alle elever, slik at de får vist best mulig hva de kan». Jeg har også notert meg at Statsråden allerede ved et presseseminar i KUF - den 20.juni d.å. - samme dag som sensuren falt - varslet at eksamenssensuren i videregående skole i år ville gi en lavere strykprosent enn ved jusstudiet. Innebærer dette at årets eksamensoppgaver stiller lavere krav til kunnskap? Og kan dette i så fall være årsaken til forbedringen i eksamensresultatene?
2) Mener statsråden at det er mulig å sammenligne eksamensresultatene før og etter gjennomføringen av Reform 94, med tanke på de store endringer som har funnet sted i læreplanene?
3) Ville ikke en sammenlignbar vurdering av resultatene lettere kunne la seg gjennomføre dersom man hadde hatt:
a) en uavhengig evalueringsinstans for de videregående skoler?
b) sentralt gitte normerte prøver ved alle videregående skoler?
For ytterligere informasjoner og kommentarer kontakt Stortingsrepresentant Jan Tore Sanner på mobiltelfonnr. 94383405.
Vedlegg: - Kopi av brev til Kirke,- Undervisnings- og Forskningsdepartementet
- Pressemelding fra Høyre om evaluering i vidergående skoler
Jan Tore Sanner
Høyres Stortingsgruppe
Stortinget
Kirke- Utdannings- og Forskningsdepartementet
Statsråd Gudmund Hernes
Postboks 8119 Dep.
0032 Oslo Oslo, 4.juli 1995
Vedrørende: Eksamensresultater ved AF, våren 1995
Jeg viser til oppslag i Dagsrevyen 4.juli om eksamensresultatene ved Studieretning for allmenne fag ved de videregående skoler. Av reportasjen fremgikk det at karaktergjennomsnittet er forbedret og strykprosenten redusert fra i fjor til i år. Statsråden mente på dette grunnlag å kunne påvise at Reform 94 har ført til en faglig nivåhevning i de videregående skoler.
Med utgangspunkt i NRKs reportasje vil jeg be Statsråden om å besvare følgende spørsmål:
1) Georg Mathiesen ved Eksamenssekretariatet uttaler at «Vi har jobbet intenst for å gjøre oppgavene slik at de ligger til rette for alle elever, slik at de får vist best mulig hva de kan». Jeg har også notert meg at Statsråden allerede ved et presseseminar i KUF - den 20.juni d.å. - samme dag som sensuren falt - varslet at eksamenssensuren i videregående skole i år ville gi en lavere strykprosent enn ved jusstudiet. Innebærer dette at årets eksamensoppgaver stiller lavere krav til kunnskap? Og vil dette i så fall kunne ha noen innflytelse på eksamensresultatene?
2) Mener statsråden at det er mulig å sammenligne eksamensresultatene før og etter gjennomføringen av Reform 94, med tanke på de store endringer som har funnet sted i læreplanene?
3) Ville ikke en vurdering av resultatene lettere kunne la seg gjennomføre dersom man hadde hatt:
a) en uavhengig evalueringsinstans for de videregående skoler?
b) sentralt gitte normerte prøver ved alle skolene?
Med vennlig hilsen,
Jan Tore Sanner /sign./
Videregående skole:
Høyre krever kvalitetssikring gjennom uavhengig evaluering og felles prøver
Idag foregår det ikke tilstrekkelig kvalitetssikring av den videregående skolen.
Høyre mener det må foretas en løpende evaluering av det faglige innholdet i undervisningen, elevenes prestasjoner, lærernes ferdigheter og kvaliteten på kunnskapsformidlingen.
Læreplanarbeidet før Reform 94 var et hastverkspreget arbeid, noe både fagmiljøer og Høyre advarte mot før reformen ble igangsatt. Det er også bekreftet i det foreløpige evalueringsarbeidet som har vært gjort av forskningsmiljøene som har arbeidet på oppdrag av departementet.
Fast løpende evaluering
Høyre er kjent med at departementet vil foreta en evaluering av Reform 94 når det første kullet har fullført et treårig løp, dvs. i 1997.
Høyre vil sikre en kontinuerlig evaluering av skolen for å sikre kvalitet i skolen. Dette må skje gjennom en kombinasjon av forskning ved hjelp av innsamling av data, og vurdering av hvordan skolen bør endres.
Høyre vil opprette et uavhengig skoleinspektorat som kan erstatte deler av virksomheten til statens utdanningsdirektører i fylkene. Inspektoratet vil overta en del av utdanningsdirektørenes rolle, og skal ha en tosidig rolle: evaluere skolen og være et rådgivende organ for departementet. I Storbritannia har man erfaring med et slikt inspektorat som er meget positive. Opplegget der er basert på uavhengighet i forhold til skolemyndighetene. Et slikt insepktorat må naturligvis tilpasses norske forhold.
Høyre etterlyser en uavhengig og kontinuerlig evaluering og oppdatering av fagopplæringen etter Reform 94. Dette er nødvendig for å sikre elevene oppdatert undervisning, og for en bedre samordning mellom arbeidsliv/næringsliv på den ene side og skolen på den andre. Fag- og yrkesopplæringen mangler god nok forskningsbakgrunn. Norge har idag ikke et tilstrekkelig fagmiljø for uavhengig forskning som kan komme med innspill overfor myndighetene og andre om hva som faktisk skjer av utvikling på områdene fagopplæring/yrkesopplæring.
Standardiserte prøver må gjennomføres over flere år
· Høyre vil kvalitetssikre i skolen. I dag er det ikke mulig å sammenligne hvordan det faglige nivået i skolen utvikler seg over tid. Det må derfor innføres et system med standardiserte prøver som gjør det mulig å sammenligne elevenes resultater fra det ene året til det andre. Slike prøver må holdes over flere år for å få et tilstekkelig sammenligningsgrunnlag. Det er viktig med god kunnskap om hvordan det faglige nivået utvikler seg, og dels for å kunne endre den skolepolitiske kursen dersom det viser seg at det faglige nivået synker. Høyre mener karakterene skal si hvor elevene står faglig, og ikke først og fremst være et instrument for sortering av søkere til høyere utdannelse.
Uavhengige forskningsmiljøer må få innpass
Også av disse grunnene er det viktig at en forskningsvirksomhet har mulighet til å arbeide med å finne ut hvilke endringer som skjer innenfor fagene, og dermed kunne justere undervisningen. Høyre vil at dette evalueringsarbeidet skal skje uavhengig av departementet, og vil helst ha dette knyttet opp mot et av universitetene eller andre faginstitusjoner.
