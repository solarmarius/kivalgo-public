
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
DU SKAL VITA KVA DET GJELD

SOLIDARITET
ARBEID
MILJØ

Arbeidsprogram
1978 - 81

ARBEIDERPARTIET



ARBEIDARPARTIETS IDEGRUNNLAG

Det norske Arbeidarparti byggjer på den demokratiske sosialismens idear. Samfunnet må organiserast slik at både eigenarten hos den einskilde og fellesskapet mellom menneska vert utvikla. Økonomisk og sosial likestilling gjer det mogleg å utvikla individuelle eigenskapar hos alle menneske og gjev grunnlag for mangfald i utfalding og aktivitet. Breidt menneskeleg engasjement i arbeid og fritid vil gje nye røynsler og ny innsikt. Det er eit grunnleggjande syn i den demokratiske sosialismen at mennesket sjølv, og mennesket si evne til å skapa i samspel med andre, er den viktigaste av alle ressursar.

Likestilling, solidaritet, fridom, demokrati og retten for alle til arbeid er retningsgjevande for Arbeidarpartiets praktiske politikk.

Arbeidet for likestilling vender seg mot klasseskilje og alle sosiale, økonomiske og kulturelle skilje. Ingen skal ha rett til å nytta ut andre. Målet er likestilling i levestandard, makt og innverknad, og likeverdig høve til utdanning og kulturell utfalding. Rettane må vera dei same og sjølvutfalding må vera like mogleg for kvinner og menn, til i fellesskap å påta seg ansvar, plikter og arbeidsoppgåver. I arbeidet for auka jamstelling må det leggjast stor vekt på serleg vanskelegstilte grupper.

Solidaritet er å setja fellesskapet over snevre eigeninteresser. Solidariteten gjev tryggleik for det einskilde menneske. Solidaritet har som føresetnad at ein har omsut og omtanke for kvarandre. Solidariteten stoggar ikkje ved landegrensene. Han let seg heller ikkje avgrensast av raseskilje, skilnad i opphav, kultur eller religiøs truvedkjenning.

Striden for fridom er ein stendig kamp for å utvida fridomen for det einskilde menneske til sjølv å velja si livsform. Politisk fridom, fridom frå meiningstvang og overgrep er uløyselege delar av fridomskravet. Rettstryggleik, rett til utdanning, arbeid og inntekt er naudsynte føresetnader for reell fridom. Alle menneske har krav på størst mogleg fridom og livsutfalding så lenge det ikkje skader andre.

Demokrati med frie val, full ytringsfridom og organisasjonsfridom må forsvarast og utviklast. Politisk valfridom er føresetnaden for demokratisk sosialisme. Folket sjølv må bruka demokratiet for å visa bort idear som byggjer på autoritetsdyrking, rasisme og maktmisbruk. Eigedom skal ikkje gje rett til makt over andre menneske. Målet er å gjera alle til likeverdige medarbeidarar i arbeids- og produksjonslivet. Gjennom auka desentralisering må det verta reelt mogleg å gje ansvar og rett for alle til å vera med og ta avgjerder.

Arbeid er grunnlag for menneskeverd, livsutfalding og velferd. Alle skal derfor ha rett til eit meiningsfylt arbeid og trygg utkome. Arbeidet skal stetta behovet både for den einskilde og fellesskapet. Produksjonen må ordnast slik at alle kan kjenna respekt for sitt arbeid og tryggleik for liv og helse i arbeidet. Dei folkevalde organa har hovudansvaret for produksjonslivet i landet, og dei tilsette skal ha monaleg innverknad på sine eigne arbeidsplassar.

Arbeidarrørsla vil at samfunnet skal organiserast ved folkets aktive medverknad. Det norske Arbeidarparti er ein politisk arbeidsreiskap for interessene åt dei breide folkegruppene. Vi vil eit samfunn med trufridom og toleranse og vil framleis samla alle om vårt grunnsyn på tvers av skilnader i tru og livssyn.

Det norske Arbeidarpartis program er forpliktande for partiet. Representantane for partiet vil av all makt søkja å få oppgåvene i programmet gjennomførde. Arbeidarpartiet vil ikkje fremja prinsipielle framlegg som ikkje gjennom programmet er lagde fram for folket i val.

Arbeidarpartiet oppmodar alle til engasjement og innsats for mål og krav i dette arbeidsprogrammet.



DEI FREMSTE OPPGÅVENE

Gjennom arbeidarrørsla sin samfunnsomformande innsats har produksjonsutviklinga i Noreg gjeve grunnlag for ein høg materiell standard for dei breide lag. Situasjonen i dag gjev grunnlag for eit optimistisk syn på den norske samfunnsutviklinga. Det er mogleg for oss å kombinera høg livsstandard, jamstelling og sosial tryggleik med valfridom for den einskilde. Men om vi skal makta det, vil vera avhengig av den politikk som blir ført.

Dette er dei oppgåvene Arbeidarpartiet vil setja fremst:


SOLIDARITETSSAMFUNNET

Arbeidarpartiet byggjer sin politikk på solidaritet. Blir einskildmennesket råka av sosial naud, utsett for fysisk eller psykisk helseskade eller det fell utafor det menneskelege fellesskap på andre måtar, er samfunnet forplikta til å visa solidaritet og medmenneskelegdom. Viljen og evna hos menneska til å ta vare på kvarandre er ein av dei viktigaste verdiane i eit sivilisert samfunn. Gjennom eit høgt fellesforbruk kan ein løysa oppgåver som gjer livsutfalding for dei mange meir mogleg. Om lag halvparten av midlane dei folkevalde løyver, blir fordelte til dei folkegrupper som treng det mest. Dette legg eit viktig grunnlag for solidaritetssamfunnet. Arbeidarpartiet vil halda oppe det høge fellesforbruket og byggja vidare ut ein politikk med fordeling mellom dei som har mykje og dei som har lite.


ARBEID FOR ALLE

Trygging av arbeid for alle er eit grunnleggjande mål. Arbeidarpartiet vil føra ein målretta og aktiv politikk for fleire og meir varierte arbeidsplassar. Målet er at alle som ønskjer arbeid, må skaffast det. Gjennom distrikts- og arbeidsmarknadspolitikken må arbeidsplassane fordelast mellom landsdelane og distrikta. Bustadområde og arbeidsplassar må liggja så nær kvarandre som mogleg.

I alle delar av landet må vi få eit mest mogleg variert arbeidsliv, at ikkje store område blir einsidig merkte av ei einskild eller av nokre få næringar. Industrien gjev i dag det viktigaste grunnlaget for sysselsetjing og må vernast og styrkjast. Landbruk og fiske har og mykje å seia for sysselsetjinga i mange område av landet. Offentleg og privat tenesteyting har hatt sterkaste voksteren i talet på arbeidsplassar dei seinare åra. Desse arbeidsplassane og må ein målmedvete søkja å fordela mellom distrikta og landsdelane. Full sysselsetjing kan berre sikrast ved sterk samfunnsmessig styring av økonomien og gjennom eit aktivt samspel mellom næringane og samfunnsorgana. Samfunnet må føra ein målmedveten politikk for å skapa nye arbeidsplassar til grupper som i dag har vanskeleg for å få arbeid og til nye grupper arbeidstakarer som etter kvart gjer seg ferdige med utdanninga si.


FORSVARLEG FORVALTNING AV RESSURSANE

Noreg er eit av dei land i verda som har rikast tilgang på naturressursar. Det gjev mange føremonner, men samstundes legg det på oss eit serleg ansvar for ein gjennomtenkt og planmessig ressurs- og miljøpolitikk. Jorda og havet sine ressursar må utnyttast slik at dei gjev grunnlag for varig utnytting. Behovet for å ta vare på og byggja ut dei verdiane som ikkje kan målast i kroner og øre, blir stendig meir påtrengjande. Den økonomiske voksteren må styrast, og auken i energibruken må dempast. Naturmiljø og arbeidsmiljø må vernast og betrast. I åra framover er det serleg viktig å forvalta våre naturressursar på ein forsvarleg måte.


GODE LEVEVILKÅR OG EIN BETRA LIVSSTANDARD

Arbeidarpartiet vil at produksjonsresultatet skal fordelast rettferdig og vil føra ein aktiv politikk for jamstelling. Siktemålet for tekniske nyvinningar må vera å gjera arbeidet lettare og meir meiningsfylt ikkje å auka det fysiske og psykiske presset. I dei komande år er det serleg viktig å sikra arbeidsplassar for vanskelegstilte grupper og tryggja ei jamn reallønnsutvikling for lågare og middels inntekter. Det er ei hovudoppgåve å betra nærmiljø og arbeidsmiljø. Gjennom auka samfunnsengasjement må ein styrkja det sosiale hjelpeapparatet for serlege grupper, som t.d. psykisk og fysisk utviklingshemma.


STYRKING AV NÆRMILJØ OG LOKALSAMFUNN

Dei nære omgivnadene avgjer i høg grad om trivnad og utfalding skal bli mogleg for menneska. Ei rekke oppgåver i nærmiljøet kan berre løysast gjennom folkevalde organ i stat, fylke og kommunar. Mange andre oppgåver kan likevel løysast best av dei menneska som direkte kjenner behova. Arbeidarpartiet ønskjer derfor å auka desentraliseringa gjennom styrking av makt og innverknad i lokalmiljøa og grendesamfunna. Det er ei viktig oppgåve å gje slike samfunn eit økonomisk grunnlag for initiativ. Det viktigaste for å halda oppe busetnaden er eit variert, trygt og godt arbeidstilbod også i distrikta. Vidare utbygging av eit skikkeleg offentleg servicetilbod vil tena same målet.


EIN AKTIV FAMILIEPOLITIKK

Gjennom ein breidt utbygd familiepolitikk må familiens stilling styrkjast og tryggleik sikrast for barna. Omsynet til familiens behov må innarbeidast i samfunnsplanlegginga på alle område. Auka jamstelling mellom kvinner og menn i fordeling av ansvar, rettar, høve til utdanning og arbeid er eit hovudmål for Arbeidarpartiets familiepolitikk.


BETRE KÅR FOR UNGDOMMEN

Ungdommens livsmønster og levevilkår har blitt sterkt endra på ein generasjon. Utdanningstida er auka monaleg. I dei seinare år har det blitt registrert stor arbeidsløyse mellom dei unge. Som eit heile har ungdomsgruppene liten innverknad på dei politiske avgjerdene. Dette er med og skaper større avstand mellom generasjonane. Ekstra tiltak må setjast i verk for å sysselsetja ungdommen og gje han eit meiningsfylt arbeid. Grunnlaget må leggjast for at ungdommen kan ta aktiv del i samfunnslivet. Røysterettsalderen vert sett ned til 18 år.


TRYGGLEIK FOR DEI ELDRE

Kåra må betrast for det store fleirtalet av trygda som berre har minstepensjonen å leva av. Det må bli lettare å kombinera arbeid og trygd for eldre som ønskjer det. Dei trygda sin aktivitet i samfunnslivet og organisasjonene må fremjast.


El ENKLARE, EFFEKTIV SAMFUNNSSTYRING

For å løysa dei mange fellesoppgåvene i vår tid og til sikring av velferd og sosial tryggleik for menneska treng vi omfattande offentleg styring. Det er ei viktig oppgåve å forenkla sakshandsaminga og organisera styringsorgana slik at einskildmennesket kan få rask og effektiv hjelp. Arbeidarpartiet vil leggja vekt på forenkling av den offentlege forvaltninga, serleg innan sosialadministrasjonen og i byggesakshandsaming.


EIN ØKONOMISK POLITIKK FOR DEMOKRATI OG LIKESTILLING

Arbeidarpartiet byggjer sin økonomiske politikk på at det er dei folkevalde organ som må trekkja opp hovudlinene for utviklinga. Det viktigaste siktemålet er å sikre full sysselsetjing, samstundes som ein tryggjer ei rimeleg utvikling av lønstakarane si kjøpekraft og bremsar auken i prisar og produksjonskostnader. Arbeidarpartiet vil styrkja grunnlaget for ein samla inntektspolitikk. Partiet vil og gjera det meir mogleg å få samfunnsmessig innsyn i dei avgjerder som blir tekne i dei store industri- og skipsfartsføretak. Det er eit mål å auka lønstakarane sin innverknad i arbeidslivet.


OLJEPOLITIKKEN

Olje- og gassfunna på norsk område gjev betre høve til å løysa viktige og krevjande oppgåver. Dei representerer den viktigaste utfordringa til det norske samfunnet i dag. Føresetnaden er at krava til miljø og tryggleik blir oppfylte. Arbeidarpartiet meiner at oljeressursane først og fremst skal brukast til å skapa varige verdiar gjennom styrking av distrikta og næringslivet og ei kvalitativ opprusting av viktige fellesgode og samfunnstilbod. Ein føresetnad for at oljerikdomane skal nyttast slik, er demokratisk styring over oljeverksemda. Arbeidarpartiet ønskjer eit moderat utvinningstempo.


INTERNASJONAL SOLIDARITET OG TRYGGING AV FREDEN

Trygging av freden med fridom og sosial rettferd for alle folk er ei hovudoppgåve. Arbeidarpartiet stør krava frå dei fattige folka om levelege kår og slutt på naud, utnytting og undertrykking. Norsk utviklingshjelp må aukast, og stønad til frigjeringsarbeid og breide folkerørsler må trappast opp. Noreg må stø utviklingslanda sine krav gjennom aktiv medverknad i utforminga av ei ny økonomisk verdsordning.



MENNESKET I KVARDAGEN

For dei fleste menneske vil tilhøva i det nære miljøet vera avgjerande for velferd, trivnad og utfalding. Det må skapast betre vilkår for grannekontakt og fellesskap i bustad-samfunna. Arbeidet med å styrkja folkestyret på det lokale planet må førast vidare. Ein breidt utbygd familiepolitikk skal styrkja familiens stilling i samfunnet.

Den nye arbeidsmiljølova er ei av dei viktigaste reformer som er vedteken i dei seinare åra. For arbeidarrørsla blir det no ei hovudoppgåve å verkeleggjera intensjonane bak lova. Gjennom arbeidsmiljølova blir det og mogleg å styrkja demokratiet i arbeidslivet.


ARBEID FOR ALLE

Arbeid er grunnlaget for velferd og trivnad for menneska. Arbeidarpartiet vil at det skal vera mogleg for alle menneske - kvinner og menn - å ha eit trygt arbeid som gjev ei trygg inntekt. Det kan berre skje gjennom vidareutvikling av den økonomiske politikken Arbeidarpartiet står for, og som har trygging av arbeidsplassane som sitt fremste mål. Gjennom ein samordna arbeidsmarknadspolitikk tek Arbeidarpartiet sikte på å tryggja noverande arbeidsplassar og gjera det mogleg å få arbeid for grupper som idag står veikt i konkurransen om arbeidsplassane. Det vil bli lagt serleg vekt på å skaffa dei kvinner som ønskjer det, høve til inntektsgjevande arbeid.

ARBEIDARPARTIET VIL:
· Stimulera ordningar med nedsett eller fleksibel arbeidstid og fleire deltidsarbeidsplassar.

· Tiltak for å gjera det lettare mogleg for veikare grupper å få arbeid. Oppmjuking av krav til alder og formell kompetanse som er uturvande hindringar for veikare stilte grupper.

· Sterk innsats for å sikre full sysselsetjing for ungdommen. Samfunnet påtar seg eit hovudansvar for å sikre ungdommens sysselsetjing fram til 20 år. Auka løyvingar til serlege sysselsetjingstiltak for ungdom. Auking og justering av utjamningstilskott frå staten i sysselsetjingstiltak for vanskelegstilte grupper, serleg i kommunar med veik økonomi. Betre samarbeid mellom arbeidsmarknads-, skule- og sosialstyremakter med sikte på å sikre tilbod om arbeid for unge. Lågare aldersgrense for å koma inn på yrkesopplæringskurs for vaksne. 

· Arbeidsformidlinga må byggjast ut. Lokale kontor i drabantbyar og styrkte servicetiltak i distrikta. Kontakten mellom arbeidsformidlinga og andre offentlege etatar, som arbeidstilsynet, undervisnings-, sosial- og trygdesektoren må styrkjast. Effektiv kontroll med private leigefirma som opererer på arbeidsmarknaden.

· Tilskottsordningane for arbeidstilvenjing for yrkeshemma i vanlege verksemder må styrkjast. Vidare utbygging av verna arbeidsplassar. Auka medverknad frå offentlege styremakter for å skipa arbeidsplassar for yrkeshemma i det private næringsliv og i den offentlege forvaltning.

BETRE ARBEIDSMILJØ OG STYRKT BEDRIFTSDEMOKRATI

Miljøet på arbeidsplassen er på ein avgjerande måte med og set sitt merke på livssituasjonen for den einskilde. Arbeidstakarane må sikrast auke innverknad på eigen arbeidssituasjon. Gjennomføring og oppfølging av lova om arbeidarvern og arbeidsmiljø og den vidare utvikling av bedriftsdemokratiet er hovudoppgåver i innsatsen for trygge, gode arbeidsplassar.

ARBEIDARPARTIET VIL:
· Halda fram med revisjonen av arbeidarvernlovgjevinga med sikte på at alle arbeidstakarar skal koma under same vern som arbeidsmiljølova gjev.

· Gjennomføra snarlege tiltak for å betra arbeidsmiljøet i eldre industri med serlege miljøproblem.

· Styrkjande låneordningar for arbeidsmiljøtiltak i eldre industri.

· Utbygging og styrking av Arbeidstilsynet, lokalt og sentralt, som serviceorgan for arbeidstakarane. Effektiv førehandskontroll ved etablering av ny verksemd for å oppfylla krava i arbeidsmiljølova.

· Utbygging av bedriftshelsetenesta gjennom den offentlege helseplanlegging og ein aktiv bruk av Arbeidstilsynets rett til å krevja helseteneste ved verksemdene skipa.

· Arbeidsmiljøforskinga må styrkjast.

· Arbeidet med å utvikla og gjennomføra bedriftsdemokratiet må førast vidare til å omfata personleg eigde verksemder og verksemder med mindre enn 50 tilsette.

· Tiltak for auka bedriftsdemokrati og styrkt samfunnsstyring i fleir-nasjonale og store nasjonale selskap vil bli fremja i samarbeid med fagrørsla.

· I offentleg verksemd må det finnast ordningar som sameinar kravet om folkevald styring med rett til innverknad på eigne arbeidstilhøve for dei tilsette.

· I samarbeid med Landsorganisasjonen i Noreg vil Arbeidarpartiet reida ut den vidare utvikling av bedriftsdemokratiet med utgangspunkt i røynslene frå den gjeldande ordninga.


BUSTADER OG BUMILJØ

Det er ein menneskerett å bu i eit godt miljø. Bustaden skal ikkje berre gje tak over hovudet, men er eit viktig grunnlag både for trivnad og sjølvutvikling.

Arbeidarpartiet vil føra ein bustadpolitikk som lengst mogleg sikrar den einskilde ein bustad ut frå eige ønskje og behov. Ein slik politikk krev eit variert bu-tilbod som bør gjelda småhus, rekkehus, blokkbygg og betring av eldre bustadstrok.

Alle bør ha høve til å velja ei buform med rimeleg standard til overkomeleg pris. Det må leggjast serleg vekt på å letta den økonomiske situasjonen for dei unge familiane når dei skal setja bu. Urimelege prisar på bustad og grunn må motarbeidast. Kommunane må føra ein aktiv tomtepolitikk. Dei verdiane samfunnet legg ned i eit buområde skal ikkje gje urimelege vinningar ved sal. Den sosiale bustadbygging må førast vidare. Målet er at alle skal kunna eiga bustaden sin, åleine eller gjennom bustadsamvirke.

Å skapa gode bustader i eit godt miljø er ikkje berre avhengig av samfunnets innsats, men og av aktiv medverknad frå dei som sjølv byggjer og bur i bustadsområda.

ARBEIDARPARTIET VIL:
· Framleis stor bustadbygging i område med skort på bustader.

· Samarbeid om bustadbygging mellom kommunar som er ein felles arbeids- og bustadsmarknad.

· Monaleg større innsats for modernisering av eldre bustader. Offentlege finansieringsordningar må styrkjast for utbetring og fornying i tettbygde strok. Slike ordningar må og gjelda eldre burettslag med heller store vedlikehaldsutgifter.

· Ved utbygging av nye bustadområde må det takast omsyn til grupper som eldre, einslege og funksjonshemma.

· Bustadkooperasjonen må framleis spela ei nøkkelrolle i bustadbygging og bustadforvaltning.

· Eigen innsats må verta meir mogleg også i dei større byane.

· I all bustadplanlegging må krava frå eldre og funksjonshemma om service og lett tilgjenge innarbeidast.

· Trafikksikre aktivitetsområde knytte til bumiljøa vert avsette og opparbeidde.

· Auka innsats for å overføra eldre leigehus til dei som bur der.

· Leigebuarorganisasjonar må søkjast utbygde etter behov. Dei som bur i leigehus må sikrast å bli med på avgjerder som gjeld drifta av garden. Bustadkooperasjonen og bustader sakkunnig hjelp til leigebuarane må styrkjast.

· Styresmaktene sin administrasjon av byggesaker må forenklast på grunnlag av framlegg frå utvalet for forenklingar i handsaminga av byggesaker.

· Husbanken si ordning med lån til eigenkapital gjennom kommunane blir bygd ut for å hjelpa unge familiar og andre som har problem med å skaffa seg bustad. Lånegrensene må aukast og informasjonen betrast. Ordninga må og kunna brukast for eldre bustader som ikkje er finansiert av Husbanken.

· Leigeavtalar etter husleigelova og husleigereguleringslova for dei som søkjer hybel hos arbeidsgjevar for å skilja leigetilhøve frå arbeidstilhøve. I pensjonat og herberge må leigetilhøve over lengre tid koma inn under husleigelova.

· Bustønadsordninga vert oppretthalden, men må gjennomgåast med sikte på forenklingar og størst mogleg rettferd i fordelinga av stønaden. Betre informasjon om bustønadsordningane.


BYAR OG LOKALSAMFUNN

Lokalsamfunn og nærmiljø skal gje grunnlag for trivnad og engasjement. Det skal vera eit rimeleg tilbod av samfunnsmessige tenester både i byar, tettstader og distrikt. Nye buområde bør byggjast opp slik at dei kan samla menneske med variert bakgrunn når det gjeld alder, yrke og sosial stilling. Det er viktig å ha gode vilkår for lokalt samarbeid og fellesaktivitetar, m.a. ved høvelege samlingsstader og møtelokale.
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
