
Pressemelding, Grenland, 2. september 1997
Jan Petersen
Statsministeren skjønner ikke småbedriftenes behov
Mandag for en uke siden foreslo jeg et løft for norske småbedrifter og sendte utfordringen over til Thorbjørn Jagland i den duellen jeg hadde med ham i Bergen forrige mandag. Han var ikke interessert. Statsministerens svar må tolkes dithen at alt går bra nok i Bedrifts-Norge og at det ikke er grunn til noen ekstra innsats. Jeg tviler på at mange småbedriftsledere deler denne oppfatningen, sier Høyres leder Jan Petersen.
Hvis småbedriftene skal vokse seg sterke nok til å bære Norge når oljen tar slutt, trenger vi en offensiv satsing på små og mellomstore bedrifter. Kjernen i Høyres politikk er å la bedriftene og eierne sitte igjen med mer for innsatsen som blir lagt ned i bedriftene, fjerne unødige byråkrati og bygge opp en infrastruktur som gjør bedriftene konkurransedyktige.
Høyres politikk står i et motsetningsforhold til Jaglands skatter og reguleringer. Høyre ønsker mindre skatt fordi mindre skatt betyr bedre lønnsomhet i småbedriftene, flere nye småbedrifter og større nyskaping i norske lokalsamfunn.
Høyre har innen sine budsjetter omprioritert midler slik at vi kan bevilge 5,3 milliarder mer enn regjeringen til veier i neste veiplanperiode. Høyre har tatt signalene fra Distrikts-Norge på alvor: Skal næringslivet i distriktene overleve, er de avhengige av rask og sikker transport.
Høyre er det eneste partiet som sier absolutt nei til å innføre moms på tjenester. Da Sverige innførte en slik moms, forsvant tusenvis av arbeidsplasser. Moms på tjenester vil spesielt ramme reiselivsnæringen og småbedrifter i distriktene som vil få en ekstra kostnad på transport.
Høyre har som utgangspunkt at Staten ikke skal sitte på eiersiden i næringslivet. En årsak til dette er at staten ofte kommer i en dobbeltrolle. En annen viktig årsak er at Staten har vist seg som en lite dynamisk eier. Statseide bedrifter har i sin skjermede situasjon konsekvent vist at de ikke klarer å tilpasse seg fremtiden like bra som private.
Høyre har opprettet Bedriftskanalen, som et forum for eiere og ledere av små og mellomstore bedrifter. Kanalen har nå over 5000 medlemmer. For Høyre gir Bedriftskanalen en unik mulighet til å fange opp signalene om hva som er bra og dårlig i småbedriftspolitikken. Derfor vet Høyre at Jagland tar feil når han sier at situasjonen er tilfredsstillende for norske småbedrifter.
I motsetning til Jagland sier Høyre at situasjonen for små og mellomstore bedrifter ikke er tilfredsstillende. Høyre vil:
 Redusere det samlede skatte- og avgiftstrykket.
 Tilstrebe forutsigbare rammebetingelser.
 Legge økt vekt på kunnskaper og kvalitet i skoleverket, utdannelsesinstitusjonene og forskningen.
 Gi folk færre skjemaer, etater og offentlige kontorer å forholde seg til.
 Innføre et krav om at henvendelser og søknader til det offentlige skal være besvart innen en bestemt frist.
 Fjerne skatte- og avgiftsmessige konkurransefortrinn for offentlige produsenter i konkurranse med private.
 Redusere marginalskatten for å gjøre det mer lønnsomt å yte en ekstra innsats.
 Fjerne formuesskatten i løpet av fireårsperioden slik at staten i mindre grad hemmer privat sparing og langsiktig kapitaldannelse.
 Unngå økning av skatten på avkastningen av kapital og dermed forhindre kapitalflukt til andre land.
 Spare kostnader i bedriftene og skatteinnkrevingen ved å forenkle og fjerne kompliserte skatteregler der de ikke er nødvendige.
 Redusere investeringsavgiften.
 Redusere det statlige eierskapet gjennom omfattende salg av statlige eierandeler.
 Skape et bredere norsk eierskap ved å stimulere til at flest mulig skal kunne være eiere i norsk næringsliv.
 Forbedre og forenkle delingsmodellen for å skape større rettferdighet for aktive eiere.
 Skape større rettferdighet for aktive eiere i småbedriftene, blant annet ved å senke personinntektstaket i delingsmodellen.
 Redusere antall regler, regelendringer og skjemaer som belaster småbedriftene.
 Gjennomføre konsekvent bruk av anbudskonkurranser i offentlig tjenesteproduksjon.
 Fjerne forbudet mot midlertidige ansettelser.
 Avvikle Lov om almengjøring av tariffavtaler.
 Tillate privat arbeidsformidling og arbeidsutleie.
 Utvide mulighetene til å arbeide frivillig overtid.
 Kritisk gjennomgå reglene i sysselsettingsloven, arbeidsmiljøloven, sykelønnsordningen og konsesjons- og omsetningsreguleringer i landbruk og fiskeri med sikte på å myke opp eller avskaffe regler som hindrer nyetableringer.
 Arbeide for en innstramning av sykelønnsordningen og minske faren for misbruk gjennom redusert utbetaling i sykeperioden og innføring av en karensdag.
 Føre en næringspolitikk som ikke sementerer dagens næringsstruktur, og fjerne hindringer for at nye næringer kan vokse frem over hele landet.
Småbedriftene og de politiske partiers stemmegivning på Stortinget
Parti H Ap Sp KrF V Frp SV Ua. RV
Sak Sist behandlet i Stortinget
Delingsmodellen - senke personinntektstaket til 500' Våren 1997 Ja Nei Nei Ja Ja Ja Nei Ja Nei
Delingsmodellen - senke personinntektstaket til 700' Våren 1997 Ja Nei Ja Ja Ja Ja Nei Ja Nei
Oppheve forbudet mot midlertidige ansettelser Våren 1996 Ja Nei Nei Ja Ja Ja Nei Ja Nei
Oppheve forbudet mot frivillig overtid Våren 1996 Ja Nei Nei Nei Ja Ja Nei Ja Nei
Oppheve forbudet mot privat arbeidsformidling Høsten 1995 Ja Nei Nei Nei Ja Ja Nei Ja Nei
Økning formuesskatt * «Nei» med forbehold om ny behandling Høsten 1996 Nei Ja Nei* Nei* Nei* Nei Ja Nei Ja
Reduksjon formuesskatt Høsten 1996 Ja Nei Nei Nei Nei Ja Nei Ja Nei
Reduksjon investeringsavgift Høsten 1996 Ja Nei Nei Nei Nei Ja Nei Ja Nei
Økt belastning sykelønn Høsten 1996 Nei Ja Nei Nei Nei Nei Nei Nei Nei
Omlegging til mindre belastende sykelønnsordning Høsten 1996 Ja Nei Nei Ja Ja Ja Nei Ja Nei
Økte bensin- og bilavgifter Høsten 1996 Nei Ja Ja Ja Ja Nei Ja Nei Nei
Fritak arbeidsgiveravgift for lærlinger Høsten 1996 Ja Nei Nei Nei Nei Ja Nei Ja Nei
Hindre konk.vridende momsregler Høsten 1996 Ja Nei Nei Ja Ja Ja Nei Ja Nei
Økt konkurranse på telesektoren før 1998 Våren 1996 Ja Nei Nei Nei Nei Ja Nei Ja Nei
Privatisering Telenor Høsten 1996 Ja Nei Nei Nei Nei Ja Nei Ja Nei
