
Stortinget, 29. januar 1998
Pressemelding fra stortingsrepresentant Inger Stolt-Nielsen (H)
Legg lovverket til rette for lokalt initiativ og nyskaping i Distrikts-Norge.
Inger Stolt-Nielsen fremmet i dag et privat forslag i Stortinget der Regjeringen bes om å fremme forslag til endring i alkoholloven slik at verdens nordligste vinprodusent, Bio Nordkapp, i Porsanger kommune i Finnmark kan få bevilling til detaljsalg av eget produkt.
Bio Nordkapp er verdens nordligste vinprodusent. Deres produkt er unikt, produsert på bær som vokser vilt nord for polarsirkelen. Vin basert på dette råstoff produseres ikke for salg noe annet sted i verden. Dette alene gjør produksjonsbedriften til en turistattraksjon, noe som bekreftes av besøkstallene. Forrige år besøkte mer enn 2000 turister denne bedriften. De aller fleste ønsket å kjøpe med seg vin som souvenir eller gave. Men Bio Nordkapps søknad om salgsbevilling for eget produkt er avslått med hjemmel i alkoholloven. Potensielle kunder må henvises til nærmeste Vinmonopolutsalg l50 km borte. For turister som er på vei inn i de samiske kjerneområdene, betyr dette en ekstratur på 300 km.
Bosettingen i Distrikts-Norge kan bare opprettholdes ved at forholdene legges til rette for lokalt næringsliv. Små og mellomstore bedrifter er i den sammenheng grunnleggende. Høyre forventer at Regjeringen følger opp sin intensjon om å snu flyttestrømmen fra Distrikts-Norge ved å tilpasse lovverket slik at nyetablering og næringsvekst stimuleres.
