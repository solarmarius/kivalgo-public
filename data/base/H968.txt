
Oslo, den 2. mars 2000
Pressemelding fra Stortingsrep. Ansgar Gabrielsen, næringspolitisk talsmann i Høyre
"Mistillit" til Sponheim i IT-Fornebusaken
Næringskomiteen på Stortinget har i dag ferdigbehandlet innstillingen om etableringen av et IT-senter på Fornebu. Stortingsflertallet, Arbeiderpartiet og Fremskrittspartiet, har bestemt at Fred. Olsengruppen skal stå for utbygginga. Det innebærer at Regjeringa lider nederlag i saken. Dette utfallet var likevel ventet, men det skjedde også uventede ting.
Regjeringa hadde bestemt at næringsdepartementet og dermed Statsråd Sponheim skulle forvalte det statlige eierskapet. Slik gikk det imidlertid ikke. Også på dette punktet overstyrer Arbeiderpartiet og Fremskrittspartiet Regjeringen. I den forbindelse uttaler Høyres næringspolitiske talsmann Ansgar Gabrielsen:
" Når stortingsflertallet velger å ta Sponheim av saken for all fremtid vil jeg karakterisere det som ren personforfølging av statsråden. Jeg kan ikke finne en parallell sak der en statsråd så til de grader har blitt parkert på et saksområde hvor ansvaret opplagt burde ha vært tillagt ham. Det er tross alt Sponheim som forvalter det statlige eierskapet i de andre industriselskapene som er sammenlignbare. Dette må karakteriseres som ren mistillit til Sponheim som statsråd. Det blir spennende å se hvilke konsekvenser Regjeringen har tenkt å trekke på tirsdag 7. mars når saken kommer til behandling i Stortinget."
