
13. oktober 1999
Høyres Stortingsgruppe
------------------------------------------------------------------------------------------------------------------
HØYRE VIL STYRKE UNGDOMSSKOLEN
Høyre har idag lagt frem forslag i Stortinget om tiltak for å styrke grunnskolens ungdomstrinn. Det har lenge vært bred enighet om at det er nødvendig å gjøre noe med ungdomstrinnet. Høyre tar denne utfordringen alvorlig, og har lagt frem følgende forslag
om omorganisering av ungdomsskolen, med sikte på å gi elevene større valgfrihet og større mulighet for faglig fordypning,
om at valgfagene kan telle med ved opptak til videregående opplæring,
om å kreve at lærere som underviser i teorifag på ungdomstrinnet skal ha minst ett års faglig fordypning i faget.
Disse forslagene, som er en oppfølging av Høyres handlingsplan fra valgkampen, er et bidrag fra Høyres side til å gjøre ungdomsskolen bedre og mer meningsfull for elevene enn idag. Høyres forslag vil gi elevene på ungdomstrinnet gradvis større valgfrihet, med bedre muligheter for spesialisering og faglig fordypning. Muligheten til faglig fordypning skal gjelde både teoretiske og praktisk/estetiske fag, slik at alle elever blir tilgodesett. Samtidig går Høyre inn for at faglig fordypning skal gi uttelling ved opptak til videregående skole, slik at eleven bedre enn idag kan influere på egne muligheter til å bli tatt opp på ønsket studieretning.
