
Pressemelding, Høyres Stortingsgruppe, 27. august 1999
Trond Helleland, Høyres familiepolitisk talsmann
Regjeringen kan ikke lenger sitte og se på at private barnehager må stenge dørene
Nye tall viser at det i 1998 ble etablert 38 nye offentlige barnehager, mens 120 private barnehager ble lagt ned. De private barnehagene sliter tungt økonomisk. En undersøkelse som Private Barnehagers Landsforbund har gjort blant sine medlemmer, viser at bare 12 pst av de private barnehagene har budsjettert med overskudd for 1999.
"Jeg frykter at tallene for 1999 vil vise at enda flere private barnehager har måttet stenge dørene. Regjeringen kan ikke lenger sitte og se på denne utviklingen", sier Trond Helleland. Hovedårsaken til de private barnehagenes problemer er at mange kommuner ikke følger opp sine økonomiske forpliktelser overfor disse. Stortinget har forutsatt en utgiftsdeling for barnehagene hvor staten dekker 40 pst, kommunene 30 pst og foreldrene 30 pst. Det gjennomsnittlige kommunale bidraget til de private barnehagene var i fjor på under 10 pst.
"I kontantstøtteavtalen forpliktet Regjeringen seg til å fremme forslag for å sikre likebehandling av de private og de kommunale barnehagene. Barnehagemeldingen som skulle ta tak i dette har allerede blitt utsatt en gang. Nå må Regjeringen komme på banen", sier Helleland.
"KrF har hittil i valgkampen bare snakket om stimuleringstilskudd til nye barnehager. Når vil Regjeringen ta ansvar for å sikre de eksisterende barnehagene levelige driftsvilkår, slik at vi unngår massenedleggelser av private barnehager?", sier Helleland.
