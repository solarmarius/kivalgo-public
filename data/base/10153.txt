
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
TRYGG
FRAMTID
PRINSIPP - PROGRAM



SENTERPARTIET





VEDTATT PÅ LANDSMØTET 1983.

Del I

Innledning.
Hva er et prinsipp-program ?
Senterpartiets prinsipp-program trekker opp de grunnleggende linjene for partiets arbeid. Det gir ikke svar på hvordan Senterpartiet stiller seg til aktuelle enkeltsaker. Det angir holdninger, verdivurderinger og langsiktige mål. Partiets standpunkter til enkeltsaker finner vi i valgprogrammene.
Partiets røtter.
	Senterpartiet hadde ikke noe prinsipp-program før i 1965. Partiets røtter - den sterke sosiale forankring i bygdenæringene og bygdesamfunnets kultur og verdinormer ga likevel partiet en forholdsvis klar politisk identitet.
	Den tradisjonelle plattformen ble imidlertid gradvis utvidet. Partiet hadde et bredt samfunnsengasjement og nye velgergrupper ga partiet sin tilslutning. Tidlig i 60-åra følte man derfor et økende behov for å avklare partiets idepolitiske identitet.

Prinsipp-program fra 1965.
	I 1965 vedtok man et prinsipp-program som utkrystalliserte hovedlinjene i partiets politikk. Om en i et nøtteskall skal fange opp hovedbudskapet i 65-programmet må det bli med ordet «desentralisering».
	Desentralisering i arbeidsliv, bosetting og maktapparatene i samfunnet ble uttrykt som Senterpartiets flaggsaker.

1973.
	I 1973 ble det foretatt en gjennomgripende revidering av prinsipp-programmet. For å forstå bakgrunnen for dette, må en se på den politiske utviklingen i slutten av 60-åra. De representerte et nytt politisk klima i vårt land og i hele den industrialiserte del av verden. Det var særlig i siste halvdel av 60-åra at begreper som u-hjelp, miljøvern og ressurspolitikk for alvor kom inn i den politiske debatten.
	Senterpartiet gikk med sitt prinsipp-program av 1973 i brodden for å videreutvikle og sette ut i livet disse politiske ideene. Kort oppsummert kan en si at grunnpilaren i Senterpartiets politikk har vært :

Partiets grunnpilarer.
 - Vern om det kristne verdigrunnlag og vår nasjonale kulturarv.
 - En desentralisert samfunnsstruktur, basert på stabile og oversiktlige enheter.
 - En aktiv offentlig innsats for å skape rettferdig fordeling og utjamning mellom grupper og distrikter.
 - Et solidarisk samvirke mellom sjølstendige og frie enheter.
 - Vern om heim, familie og lokalsamfunn som grunnleggende sosiale enheter i samfunnet.
 - Ressursforvaltning med vekt på forvalteransvar og miljøkvalitet framfor størst mulig  materielt forbruk.

   Disse pilarene står fortsatt fast, og er også fundamentet i dette prinsipp-programmet.

Forhold til ideologier.
	De viktigste demokratiske ideologier i europeisk sammenheng er konservatismen, liberalismen og sosialismen. Ikke noe parti er helt ut bestemt av disse ideologiene. Likevel kan ulike partier karakteriseres ved at de står i forskjellig forhold til ideologiene, samtidig som de gjerne har ulike yrkesgrupper som sin viktigste velgergruppe.
	Det er vel kjent at talsmenn for organiserte industriarbeidere har brukt sosialistiske ideologier som ramme for sitt politiske engasjement, og at folk med tilknytning til eiersiden i industri og handel har argumentert ut fra liberalistiske ideologier.
	Senterpartiet sprang ut av en historisk og sosial sammenheng med konservativ verdiforankring og normer, og ble dannet for å motarbeide en liberalistisk politikk som baserte seg på frihandel, fri konkurranse og den sterkestes rett til å prege den økonomiske utviklingen. Helt fra partiets tidlige historie har den økonomiske politikken tatt sikte på utjamning av materielle kår mellom ulike grupper og distrikter.

Kulturforankring
	Vernet om kultur og livsform, bosettingsmønster og næringsgrunnlag har vært drivkraften for partiets arbeid. En slik grunnholdning står ikke i motsetning til fornuftig forandring, men kan tvert om gjøre det nødvendig med nytilpasning for å bevare viktige verdier. For å nå målene har partiet lagt sterk vekt på samvirke mellom selvstendige små enheter, og en har gått inn for aktiv bruk av økonomiske virkemidler og styringstiltak for å skape rimelig fordeling og trygghet. Senterpartiet har prioritert rettferdig fordeling, desentralisering og trygghet for framtida framfor størst mulig effektivitet. I praktisk politikk har dette ofte markert skillelinjer til økonomisk, liberalistiske krefter.

Trygg framtid
	På den andre siden har Senterpartiet markert seg som forkjemper for privat eiendomsrett og individets frihet. Dette, ved siden av partiets uttrykte forankring i kristne verdier, er med å markere skillelinjene mellom Senterpartiet og sosialistiske ideologier. Senterpartiets politikk er således et eget alternativ - for å skape en trygg framtid for våre etterkommere.


Del II
Verdigrunnlag og menneskesyn.
Verdigrunnlag.
	Utgangspunktet for Senterpartiets arbeid er et menneskesyn med basis i det kristne kulturgrunnlag og humanistiske verdier i pakt med dette. Grunnleggende er og et kultursyn forankret i nasjonale tradisjoner og et samfunnssyn bestemt av demokratiske prinsipper.
	Senterpartiet vil arbeide for den enkeltes menneskeverd og for respekt mellom folkegrupper, både i nasjonal og internasjonal sammenheng. Forskjeller med bakgrunn i raser, religioner og kjønn må ikke lede til diskriminering. Menneskelivets ukrenkelighet må være et bærende prinsipp i rettsstaten.

Kulturarv.
	Senterpartiet ser det som et særlig ansvar å arbeide for at norsk kultur og egenart skal føres videre gjennom nye generasjoner. I dette ligger at vi vil verne vår kulturelle arv, og de beste sider ved den livsform som er vokst fram i ulike sosiale miljøer. Senterpartiet føler og et spesielt ansvar for å sikre et variert næringsliv som er tilpasset naturgitte ressurser.

Menneskenes ansvar.
	Mennesket er ansvarlig for sine handlinger eller for ikke å handle. Dette ansvaret må ikke legges over på autoriteter eller politiske systemer. Menneskets ansvar består også i å delta i fellesskap med andre mennesker i familier, lokal samfunn, nasjoner og verdenssamfunnet. Slike fellesskap må utvikles slik at det enkelte menneske føler samhørighet og solidaritet, og slik at det enkelte menneske får mulighet til oversikt og innsikt i sin livssituasjon.

Fellesskapets ansvar.
	På samme måte som enkeltmennesket har ansvar for fellesskapet og bestemmer samfunnsutviklingen, har felles skapet ansvar for enkeltmennesket og dets muligheter til å leve et fullverdig liv og fungere som en politisk kraft. Den politiske utvikling må skje i skjæringspunktet mellom individets krav til fellesskapet og fellesskapets krav til den enkelte.

Heim og lokalsamfunn.
	Et senterpolitisk samfunnssyn oppfatter heimen og lokalsamfunnet som de grunnleggende sosiale enhetene. Følgen er at det økonomiske liv og de øvrige deler av samfunnet må tilpasses enkeltmenneskene, familiene og lokalsamfunnet.

Fordeling av goder og makt.
Politikk består i å sette mål for samfunnsutviklingen og fordele begrensede ressurser mellom individer og grupper mellom nåtid og framtid. I samfunnet står vi overfor flere grunnleggende fordelingskonflikter. Det er konflikter mellom ulike makteliter og det brede lag av folket, mellom sentrum og utkant, mellom kapital og arbeid og mellom i-land og u-land.

Sentrum og utkant.
	Fordelingskonflikten mellom sentrum og utkant gir nøkkelen til forståelse både av vårt lands sentraliseringsproblem og konflikten mellom i-land og u-land. I et fritt marked med sterk arbeidsdeling ser en svært ofte at de sentrale områdene tiltrekker seg produksjonskapital og ressurser, mens utkantene blir leverandører av råvarer og arbeidskraft.
	Denne utviklingen fører til et tosidig problem. Den utarmer utkantene og skaper pressproblemer i de sentrale områdene. Selv om det kan synes å være interessekonflikt mellom folk i by og bygd, bør alle ha klare felles interesser av å styre utviklingen i retning av en mer harmonisk helhetsløsning. Viktig i den sammenheng er å sikre utkantene større avkastning og styring av sine ressurser.
	Kreftenes frie spill i et åpent marked bidrar til å utdype gamle og skape nye skjevheter. Den sentraldirigerte planøkonomien vil erfaringsmessig føre til lite effektiv ressursbruk, krenke individets frihet og bare delvis kunne ivareta fordelingsoppgavene på en måte som folk er tjent med.

Rammer for markedskreftene.
	Senterpartiet går inn for et økonomisk system som innebærer at markedskreftene får fungere innen politisk gitte rammer. Senterpartiet vil verne eiendomsretten som et middel til å gi mennesket tilhørighet og ansvarsfølelse overfor framtida. En desentralisert eiendomsrett gir lokal forankring og framtidsrettet ressursbruk.

Eiendomsrett.
	Eiendomsretten kan aldri gjelde uinnskrenket. Den som eier ressurser forvalter disse på vegne av fellesskapet og framtida. Samfunnets inngrep i forhold til eiendomsretten må ikke kunne skje vilkårlig. Eiendomsinngrep skal erstattes i samsvar med Grunnlovens prinsipper.
	Det er viktig at flest mulig kan eie de produksjonsmidler en trenger i sitt arbeid, enten individuelt eller på samvirkebasis.
	Arbeidstakeren må gis reell mulighet til medbestemmelse over sin egen arbeidssituasjon.
	Det må skapes en jevnere inntekts- og formuesfordeling i samfunnet. Skatter og avgifter må bygge på evneprinsippet, slik at de som tjener mye yter en forholdsvis større del til fellesskapet enn de som tjener lite.

Retten til arbeid.
	Retten til arbeid for alle er grunnleggende. Alle voksne mennesker som ønsker det skal ha rett til betalt arbeid.
	For å løse en lang rekke oppgaver innen for eks. utbygging av kommunikasjonsnettet, omsorgs- og kultursektoren m.v. vil det kreves stor arbeidsinnsats. Samtidig opplever vi at stadig flere blir uten konkrete arbeidsoppgaver. Det må derfor være en hovedoppgave å kanalisere disse ledige ressursene til områder hvor det er behov for større innsats. En forutsetning for å få til dette er bl. a. en aktiv inntektspolitikk der dette tillegges avgjørende vekt.
	Arbeidstidens lengde må først og fremst vurderes ut fra de ulike menneskers velferdsmessige behov. Det må være utstrakte muligheter for kortere arbeidstid og deltidsstillinger, og det bør legges opp til stor grad av fleksibilitet og frivillighet når det gjelder valg av pensjonsalder.

Likestilling.
	Likestilling mellom kvinner og menn betyr at alle mennesker skal ha lik rett til utvikling, utdanning og arbeid. Kvinner og menn bør ha samme rett og plikt til omsorg og ansvar for barn. Senterpartiet vil arbeide for at kvinner og menn skal dele ansvar på like vilkår i hjem, arbeids- og samfunnsliv.

Rettssikkerhet.
	Rettssikkerhet er fundamentalt i et demokratisk samfunn. Både sterke og svake i samfunnet må underordne seg de samme rettsregler, og ha krav på de samme rettigheter. Det må legges vekt på at samfunnet kan verne de som ikke makter å hevde sine egne interesser og rettigheter.

Forvaltning av natur og ressurser.
Vekst og velferd.
Økende tilgang på materielle goder har vært et sentralt politisk mål i flere generasjoner. Ny teknologi har gjort det mulig å utnytte energi og naturressurser som erstatning for menneskelig arbeidskraft. Den politiske og økonomiske tenkning har i stor grad satt likhetstegn mellom vekst og velferd.
	Utviklingen av miljøproblemene, kampen om knappe ressurser og tendensen til markedsmetning på flere felter, viser at det er behov for politisk nytenkning. Senterpartiet vil bygge sin politikk på følgende erkjennelser:

 - Når de grunnleggende materielle behov er dekket, vil stadig økt forbruk ikke nødvendigvis bedre velferden i samfunnet.
 - Tæring på knappe lagerressurser rovdrift på kretsløpsressurser og disposisjoner som går ut over viktige miljøgoder må sees på som det motsatte av vekst.

Forvalteransvar.
	Arbeid for vekst, forandring og forbedring er en grunnleggende egenskap hos mennesker i vår kultur. Det er derfor viktig at vi innser at vekst ikke nødvendigvis er det samme som høyere forbruk, men i større grad sammenfallende med bedre forvaltning av ressurser og goder.
	I samsvar med dette vil Senterpartiet gå inn for å innføre en ressursøkonomi, overordnet den nåværende markedsøkonomi. I dette ligger bl. a. at de realøkonomiske rammer må fastsettes ut fra tilgangen på ressurser, og ikke bare på grunnlag av hva som er markedsmessig og teknisk mulig. 
	Det kan være markedsmessig og teknisk mulig å sette i verk produksjon og tiltak som er uforsvarlig sett fra et miljømessig og ressursmessig synspunkt. Derfor er markedsmekanismen utilstrekkelig som rettesnor for ressurspolitikken. Gjennom lovverk og ved hjelp av økonomiske virkemidler må ressursbruken styres slik at en sikrer materiell trygghet og et godt miljø for dagens mennesker, og en må sikre tilgangen på ressurser til de som kommer etter oss. Vern om dyrket og dyrkbar jord står her sentralt. Av hensyn til verdens matvaresituasjon og vår egen selvforsyning, må slike arealer reserveres matproduksjon.
	Den tradisjonelle markedsmekanismen må derfor bare kunne virke innen rammer som sikrer rimelig fordeling mellom dagens mennesker og mellom nåtid og framtid. Likeledes må hensynet til miljøkvaliteten være med å sette rammer for ressursbruken.


Del III
Arbeid for fred.
Grunnleggende konflikter.
Arbeidet for avspenning, nedrustning og trygging av verdensfreden framstår som en altoverskyggende internasjonal oppgave. Den sterke spenningen mellom stormaktene, deres kamp om råvarer, om politisk og militær kontroll av andre nasjoner, og den ukontrollerte kapprustningen dem imellom truer med å føre verden ut i en altutslettende konflikt. Mange internasjonale konflikter har også sin bakgrunn i ulike sosiale og økonomiske vilkår innenfor de enkelte land og mellom landene. Den økonomiske og sosiale kløften mellom de rike og de fattige land i verden representerer også en stor trusel mot freden.
	I det fredsskapende arbeidet må vi derfor arbeide både på kort og lang sikt. På kort sikt for å løse og forhindre konkrete konflikter, på lengre sikt for å minske de grunnleggende motsetninger som skaper konfliktene.

Kontakt over blokkgrensene.
	For å redusere spenningen mellom stormakt-blokkene må det være en sentral oppgave å bygge ut kontaktene over blokkgrensene både politisk, økonomisk og kulturelt. I den sammenheng er det viktig å erkjenne andre folks rett til selv å velge politisk og sosialt system.
	De Forente Nasjoner må styrkes og settes bedre i stand til å ivareta sine oppgaver som fredsskapende og fredsbevarende organ.

Stormaktenes ansvar.
	Nedrustning og avspenning må baseres på forpliktende internasjonale avtaler. Ansvaret for nedrustning og rustningskontroll ligger i første rekke hos stormaktene som rår over de største våpenarsenalene. Dette fritar likevel ikke de mindre statene for ansvar. Vår oppgave må være å bringe stormaktene sammen til reelle forhandlinger. Gjennom samarbeid må de mindre landene også bære fram et samstemmig krav om at det kjernefysiske og konvensjonelle rustningskappløpet må bli stanset.

Avspenning i Europa.
	Avspenningsarbeidet i Europa må fortsette. Avspenning og militær nedrustning henger nøye sammen. Senterpartiet ser det som en viktig del av avspenningspolitikken at Norge bygger videre ut det to-sidige samarbeidet med de enkelte øst-europeiske land.

Atomnedrustning.
	Det er viktig at en i nedrustningsarbeidet utnytter det positive engasjement mot våpenkappløpet som har vokst fram i brede lag av folket. Nedbygging av atomvåpenlagrene må i tiden framover gis høyeste prioritet innenfor nedrustningsarbeidet. I den sammenheng er det viktig å unngå ytterligere spredning av atomvåpen, og som ledd i dette må Norge i internasjonale fora aktivt arbeide for å få til stans i alle prøver med kjernefysiske våpen. Siktemålet må være å få til et totalforbud mot både bruk og produksjon av slike våpen. Atomvåpenfrie soner bør inngå som et ledd i arbeidet for nedrustning og avspenning. En atomvåpenfri sone i nordisk område kan således være en viktig del av en ordning for reduksjon av kjernevåpnene i større europeisk sammenheng.
	Senterpartiet ser det også som uhyre viktig at en intensiverer arbeidet for å få slutt på produksjon og bruk av kjemiske og biologiske våpen.

Vårt forsvar.
	Den internasjonale situasjon gjør det påkrevd med et militært forsvar. Vår forsvars- og sikkerhetspolitikk må ha som mål å trygge vårt lands frihet og selvstendighet og bidra til fredelige forhold i verden. I dagens situasjon sikres dette best gjennom vår deltakelse i NATO. Forutsetningen for vårt NATO medlemskap må ligge fast : Kjernefysiske våpen må ikke stasjoneres på norsk jord i fredstid. Vårt geografiske område må aldri trekkes inn i forberedelser til en angrepskrig, og våre politiske myndigheter må til enhver tid ha den fulle kontroll over vår forsvarspolitikk. NATO-alliansen må ikke engasjeres i militære konflikter utenfor NATO-området og det må arbeides aktivt for å komme fram til forpliktende avtaler med Warszawa-pakten om nedbygging både av de kjernefysiske og konvensjonelle styrker i Europa.
	For å sikre sivilbefolkningen best mulig i en krigssituasjon må den sivile beredskapen bygges ut.


Del IV
Folkestyre.
Mennesket er født inn i et sosialt fellesskap der hjemmet er den grunnleggende enhet. Her mottar individet de første og grunnleggende sosiale impulser og personligheten formes. Hjemmet er en del av et større fellesskap ; f. eks. en grend eller en bydel. Det er i dette lokalmiljøet en sterkest merker spenningen mellom trangen til sosialt fellesskap og kravet om individuell frihet.

Nærmiljø.
	Vern om mennesket er derfor samtidig et vern om opprinnelige miljøer som menneskene er knyttet til. Lokalsamfunnene må organiseres slik at det er åpen og nær kontakt mellom dem som bor der, og de som fatter beslutninger. På mange områder kan viktige samfunnsoppgaver løses av lokalsamfunnene selv, også oppgaver som sentrale myndigheter i dag har ansvaret for. En sentral oppgave for kommunene blir derfor å se på organiseringen av den kommunale forvaltning for å muliggjøre en slik desentralisering.
	Senterpartiet går derfor inn for inndeling av kommunen i kretser og opprettelse av organ med ansvar for lokale oppgaver i hver krets. Kommunene bør selv avgjøre om de lokale organ skal velges ved offentlige valg eller om frivillige grendelag og velforeninger skal representere kretsene.

Kommunen / fylket.
	Kommunen må fortsatt være den viktigste administrative enhet innenfor forvaltningen. Fylkeskommunen bør først og fremst ta seg av slike oppgaver som det er naturlig å desentralisere fra staten, men som bør løses i større enheter enn den enkelte kommune.
	Kommunenes ansvar og innflytelse må økes og staten må fordele de økonomiske ressursene på en slik måte at kommunene kan løse de planleggings-, forvaltnings- og utbyggingsoppgaver de er pålagt. Det er uheldig for det kommunale demokrati dersom all inntekt kommunene har går med til å oppfylle statlige pålegg. Med den store variasjon i folketall og næringsstruktur en finner i landets kommuner, bør det være rom for noe større variasjon når det gjelder administrativ struktur og pålagte oppgaver.

Staten.
Statsmakten må ikke være et mål i seg selv, men et redskap for å fremme de mål som legges til grunn for samfunnsutviklingen.
	Statsmakten skal benyttes aktivt for å åpne for en utvikling i pakt med folkeviljen. Den må fremme et desentralisert opplegg for planlegging og økonomi.
	Statsmakten må regulere forbruket og fordelingen av samfunnets ressurser for å fremme jamstilling mellom individer og mellom lokalsamfunn.
	Statsmakten skal sikre fred og frihet og ta seg av nasjonens interesser i det internasjonale samfunn.

Beslutningsprosessen.
	I et samfunn som preges av et sterkt byråkrati og næringsliv og sterke organisasjoner, er det viktig at de folkevalgte gis så gode arbeidsmuligheter at de kan oppfylle sine styringsoppgaver. De politiske partier må få økonomiske ressurser som setter dem i stand til å utrede spørsmål på egne premisser, slik at de derved kan danne en reell motvekt til byråkrati og organisasjoner. Den viktigste forutsetning for et levende folkestyre er et aktivt politisk engasjement i alle samfunnslag. Dette krever et høyt opplysningsnivå og åpen spredning av informasjon om samfunnsspørsmål. Både i hjemmet og i skolen må det innprentes respekt for de demokratiske spilleregler og for de grunnleggende rettigheter til et mindretall.

Utsettende veto.
Om det oppstår konflikt mellom statsmakten og lokale demokratiske organer, må det legges stor vekt på standpunktet til de som berøres sterkest av beslutningen. I saker som ikke kan omgjøres, så som sterke varige naturinngrep, bør de berørte kommuner ha utsettende veto til over neste stortingsvalg, slik at forskjellige storting må fatte beslutning dersom man skal kunne sette til side den lokale folkeviljen.

Familie- og nærmiljø.
Forholdene i hjemmene er av avgjørende betydning for barnas og de voksnes utvikling og trivsel. Behovet for omsorg, trygghet og nærhet må i første rekke tilfredsstilles hjemme. Her utvikles identitet og tilhørighet. Et stadig økende antall familier i oppløsning, mangel på aksepterte normer og fremmedgjøring i nærmiljøet er en særlig utfordring. En framtidsrettet familie- og nærmiljøpolitikk må være opptatt av forhold utenfor familien, fordi familiesituasjonen i stor grad blir påvirket av forhold som bolig og arbeid. Den politiske styring på disse områder må tilpasses menneskenes behov, slik at de blir virkemidler for en god familie- og nærmiljøutvikling.
	Likeverd og like retter mellom kvinne og mann er en forutsetning for harmonisk samliv. Det betinger også at omgivelsene viser forståelse og respekt for ulike måter å innrette familie- og arbeidsliv på.

Et barnevennlig samfunn.
Skal et samfunn bestå, er det viktig at det fødes barn og det er viktig at barna gis et godt oppvekstmiljø. For at det norske samfunnet skal kunne sikres den nødvendige fødselsrate, må det bli enklere å ha hovedansvaret for barnas oppvekst. Småbarnsforeldre bør ha valgfrihet med hensyn til arbeid i og utenfor hjemmet. Det betinger for det første arbeidsplasser. For det andre må barnehageplass evt. andre tilbud til barn kunne gis til dem som trenger det, og småbarnsforeldre bør ha rett til redusert arbeidstid. For det tredje betinger valgfriheten en økonomisk bæreevne som gjør det mulig for barnefamilier å klare seg med en inntekt, og de statlige overføringene bør utformes med sikte på å innfri dette.

Hjelpeordninger i nærmiljøene.
Nærmiljøene må også ta sin del av ansvaret for barnas trivsel og trygghet. Det bør stimuleres til konkrete og uformelle hjelpeordninger i nærmiljøene, slik at isolasjon og skadelig press innad i kjernefamilien kan forhindres. På denne måten kan også personer som står utenfor den tradisjonelle kjernefamilie få aktivt del i et større fellesskap.
	Samfunnets ressurser bør i større grad benyttes i nærmiljøene. Flere mennesker bør få mulighet til å bruke en større del av sin arbeidskraft for å gjøre hjem og nærmiljø bedre og tryggere. Gjennom en bedre organisering kunne en stor del av de omsorgsoppgaver som de siste ti år er overtatt av offentlige institusjoner løses i de nære miljøer og hjemmene. Det ligger betydelige ressurser i våre nærmiljøer når det gjelder å løse slike oppgaver. Men skal en få utnytte disse ressursene må de som påtar seg omsorgsoppgaver av denne karakter bl. a. få lønn og trygderettigheter. Videre må det skaffes nødvendige avlastningsordninger og evt. faglig veiledning og bistand. Ved å legge forholdene vel til rette, vil både menn og kvinner kunne velge omsorgsarbeid. Valgfrihet på dette området må sikres.

Desentralisering
Desentralisert samfunnsmønster.
Senterpartiet ser et desentralisert samfunnsmønster som en avgjørende forutsetning for å fremme trygghet og stabilitet, fornuftig forvaltning av ressursene og jamnstilling mellom menneskene.
	Et typisk utviklingstrekk ved industrisamfunnet er at mennesker, makt og kapital konsentreres i de større sentra mens utkantene svekkes. Denne generelle tendens til styrking av sentra og utarming av distrikter synes å være uløselig knyttet til målene om størst mulig effektivitet i økonomisk forstand.
	Hensynet til trygghet og stabilitet i tilværelsen vil ofte komme i annen rekke i forhold til kravet om størst mulig økonomisk vekst. Utviklingen av en oljebasert økonomi i Norge forsterker sentraliseringstendensene.

Stabil bosetting.
Vår kulturelle arv og de livsformer som er utviklet i vårt land, har nøye sammenheng med vårt bosetningsmønster. Endringer av dette mønstret gjør det enda vanskeligere å bevare det beste i denne kulturarv.
	Trygghet og oversikt i nærmiljøet er en vesentlig forutsetning for å unngå sosiale problemer. Et folk på flyttefot vil mangle det rotfestet som er nødvendig for å føle tilhørighet til mennesker og omgivelser. En forsterket sentralisering vil kunne innebære meget alvorlige menneskelige og sosiale problemer. Et spredt bosettingsmønster gir og klare fordeler i beredskapsmessig sammenheng.
	For Senterpartiet er det derfor grunnleggende å bevare hovedmønstret i vår bosetting. Målet må være at ingen kommune i distriktene skal gå ned i folketall, og at levekårene i landet skal være mest mulig like. Dette vil ut fra dagens situasjon kreve sterke virkemidler. En distriktspolitisk holdning må derfor gjennomsyre hele spekteret av politiske virkemidler. Spesielle distriktspolitiske virkemidler må tas i bruk, selv om dette på kort sikt kan koste noe i form av lavere økonomisk effektivitet. Disse virkemidlene må til enhver tid vurderes og justeres i forhold til bosettingsmålet.

Jamnstilling.
Senterpartiet ser det som et særlig ansvar å arbeide for jamnstilling mellom bygd og by og mellom ulike yrkesgrupper. I samfunn med raske omstillinger vil utkantene lett utarmes, mens sentrale strøk får pressproblemer. Å motvirke en slik utvikling vil være et hovedmål for Senterpartiet.

Bypolitikk.
Balanse i utviklingen av arbeidsplasser og boliger er av grunnleggende betydning for byene og miljøet der. En aktiv lokaliseringspolitikk med bedre regional fordeling av arbeidsplasser er av felles interesse for by og bygd.
	Byene gir rike muligheter med hensyn til service, arbeidsplasser, kulturtilbud og kontakt. Utfordringen ligger i første rekke i å forhindre forslumming og forsøpling av miljøet - særlig i gamle boligområder, motvirke ensomhet og utrygghet blant eldre og utsatte grupper, og skape levende og harmoniske oppvekstvilkår for barna.
	Trygghet, kontakt og løsning av fellesoppgaver i nærmiljøene vil være hovedbudskap i Senterpartiets bypolitikk. Aktivitet må desentraliseres til et nivå der folk føler ansvar, sosial tilhørighet og fellesskap. Større deltagelse av beboere i beslutningsprosessen er en viktig garanti for vern av miljøkvaliteter.

Samferdsel.
Av hensyn til målsettingene i distriktspolitikken er det viktig å bygge ut kommunikasjonsnettet i landet. Lønnsomheten ved et kommunikasjonssystem må sees i et videre perspektiv enn fortjenesten til de enkelte selskap. I byene må det satses på kollektivtransport, både av hensyn til trafikkmiljøet og av økologiske grunner.

Helse- og sosialpolitikk.
Forebyggende helsearbeid.
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
