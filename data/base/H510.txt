
Pressekonferanse - avslutningen av sesjonen - Høyres Stortingsgruppe, 25. juni 1997
Jan Petersen, Høyres leder og parlamentariske leder:
Regjeringen Jagland: Fornyelsen som forsvant
Thorbjørn Jagland har vært statsminister siden 25. oktober - i åtte måneder, eller 242 dager. Fra starten av skapte Jagland selv store forventninger om fonyelse - om en ny stil, og nye visjoner.
Den påtenkte sjef for regjeringens tenkeloft, Terje Rød Larsen, uttalte at den regjeringserklæring som ble lagt fram hadde "et dramatisk og revolusjonerende budskap". Men også senere i prosessen har egenerklæringene vært svulstige. Jagland uttalte selv ved fremleggelsen av langtidsprogrammet i mars: "Jeg tror aldri et langtidsprogram har vært så markant. Her strekes det opp hvordan vi skal bygge landet."
Men realitetene har innhentet Regjeringen. I dag ved oppsummeringen fremstår Jagland.regjeringen som en tradisjonell, gammeldags Arbeiderparti-regjering som trenger avløsning.
* Helsepolitikken har i forsterket grad blitt en arena for statlig styring og offentlig dirigering. 300.000 står i helsekø.
* Moderniseringen av offentlig sektor har stanset opp.
* LOs innflytelse og veto-rett over Arbeiderpartiets politikk er tydeligere enn på flere tiår.
* Det statlige eierskapet i næringslivet befestes.
* Småbedrifter og familieeide bedrifter møter forbudslinje og trusler om økt beskatning av privat og aktivt eierskap.
* Norsk skole ledes i gal retning av den tradisjonelle sosialdemokratiske tenkning. Forbudet mot at foreldrene skal kunne velge skole for sine barn er ett eksempel.
* De vesentligste nye signalene går ut på å introdusere kreative nye skatter og avgifter. Dels miljøavgifter som mest av alt fortoner seg som skalkeskjul for inntektsbehov fra Finansdepartementet. (Veiprising og søppelavgifter er to ferske eksempler.) Dels nye skatter som "skal bidra til utjevning" ved at høyinntektsgrupper skal gis økt beskatning. Men dermed forlater Arbeiderpartiet konsensusen som siden skattereformen har bygget på den forståelse at sterkt progressive skatter og avgifter ikke fungerer etter hensikten, men tvert imot er sterkt skadelige for verdiskapning og arbeidsplasser.
Karakteristisk nok har nettopp de saker som skulle symbolisere en ny stil - blitt utsatt.
* En ny maktutredning ble foreslått av Jagland, allerede før han tiltrådte som statsminister i fjor høst. Åtte måneder etter har ikke regjeringen en gang maktet å fremme forslag til utredning.
* Jagland varslet en ny og åpnere stil fra regjeringen. Men den lenge varslete meldingen om offentlighet i forvaltningen har blitt utsatt på nytt.
Det har blitt hevdet at Jagland-regjeringen har et problem med stil, men regjeringssjefens hovedproblem er de høye forventninger han har skapt. Når han konfronteres med de forventningene blir han med rette famlende.
Denne famlingen gjelder dessverre også vitale områder for Norge. Det er ikke tvil om at Norge står overfor vanskelige klimaforhandlinger på grunn av vår spesielle rolle som olje- og gassprodusent. Der for er det mer enn forbausende at statsministeren ikke gikk offensivt til verks i New York i går, men istedet praktisk talt prøvde å tie ihjel problemet. Slik vinner vi ikke frem i internasjonale forhandlinger.
Høyres budskap i valgkampen er et løfte om en ny politikk - med kursomlegging til borgerlig politikk - og arbeid for en ny regjering..
