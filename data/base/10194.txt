
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
HVA VENSTRE VIL
(Avisutklipp 5. oktober 1939. Ukjent avis)

Vårt lands historie siden vi fikk folkestyre forteller hva Venstre ville. Men noen spør hva Venstre vil. Hva Venstre vil idag og i morgen, i år og i de år som kommer.

VENSTRES GRUNNSYN
Venstrepolitikken er bygget på ideer og idealer: den er grunnet på et livssyn og er historisk vokset fram ved samspill mellom store menneskers tenkning gjennom tidene og på livets erfaringer. 

Venstrepolitikken setter op målene for sit arbeide og søker å nå dem skritt for skritt ved menneskenes egen frie utfoldelse og virksomhet.

Hva Venstre vil er å gjøre menneskene bedre og å gjøre samfundet bedre å leve i for menneskene, blandt annet ved god folkeoplysning, opdragende kulturpolitikk, sosiale og sanitære tiltak og bedring av folkeøkonomien. 

HVA VENSTRE HAR GJORT
Hvis en vil vite hva Venstre vil må en studere hva partiet har villet og gjort tidligere. Og vår politiske historie forteller om det. Det er Venstre som har ført an i arbeidet for å bygge landet. Som har gått i brodden for menneskets frigjørelse og gjennomført det demokratiske styre med almindelig stemmerett for menn og kvinner i stat og kommune. Som har ført an i det nasjonale arbeide, i skolepolitikken, sosialpolitikken, i det økonomiske bygningsarbeide. Venstre har ved sin politikk skapt om samfundet fra å være et klassesamfund til å bli et fritt folkesamfund. 

HVA VIL VENSTRE?
Venstre la grunnen til sitt verk ved å gi alle frihet. Evner og krefter som tidligere var ubrukt og sprengte fram. Folkelivet skaptes om og det grodde og vokste. Det ble som en ny (...) i Norge. Venstre mener og vil det samme nå.  
Hvis det skal bli framgang, vekst og folkelykke må friheten (...) institusjonene og folkets sinn og vilje. Frihet under sosialt ansvar. 

Men nye farer truer friheten i mektige organisasjoner som også hos oss kan bli forløpere for diktatur, hvis vi ikke er på vakt. Organisasjoner er nødvendig og nyttig i vår tid, men Venstre mener at de faglige og økonomiske organisasjoner må inn under ordenens lov og passes inn i vårt demokratiske samfundssystem. 
De må ikke herske over samfundet, næringslivet og menneskene, men være tjenere og hjelpere. 

SOSIALPOLITISK JAMSTELLING
Sosialpolitikken har hittil i første rekke tilgodesett industriens og byenes arbeidere. Jordbrukets og fiskerienes folk og middelklassen i byene er for en stor del blitt utenfor. Heretter må en derfor søke å få med i de sosialpolitiske tiltak de folkegrupper som står utenfor. Venstre, som vil rettferd og gode levekår for alle, går inn for arbeidsfred og sosialpolitisk jamstelling mellom alle folkegrupper. Det er en av veiene fram, til det klasseløse demokratiske samfund.

MER OG BEDRE OPLÆRING
Det viktigste middel i Venstres politikk er oplæring. Mer og bedre folkeoplysning. Mer og bedre fagoplæring er mottoet. Høve for alle til å få den oplæring de ønsker, så evnene kommer til sin rett og alle kan komme på den rette hylle i livet.   

FAMILIEVENNLIG POLITIKK
De siste tiders pris-, ernærings- og skattepolitikk har rammet familier med barn tungt. Venstre vil søke å komme fram til bedre forhold. Forbruksskattene og leveomkostningene som er så store, at en stor del av folket og særlig familier med barn lever i nød bør lettes. 

Venstre ser det også som en viktig del av en familievennlig politikk å gjennomføre barnetrygd snarest mulig. Den sterke nedgang i barnetallet de senere år viser, at et systemskifte i familievennlig retning er nødvendig, hvis vårt folk ikke skal stanse i veksten, ja kanskje gå tilbake. 

JAMSTELLING .
I vårt store og forskjelligartede land kan det ikke bli hel likhet mellom distriktene, næringene og menneskene, men Venstre arbeider for jamstelling så langt det er mulig. Ikke ved at de som har det bra trekkes nedover, men ved at de som ligger tilbake løftes opover til bedre kår. Næringslivet og kapitalen bør søkes fordelt over hele landet. På samme måte bør det også bli mer jamstelling mellom næringene ved at de som ligger tilbake løftes opover til de som har det bedre uten at noen trekkes nedover. Retningslinjen for venstrepolitikken er alltid og overalt bedring i kårene. 

ET FRAMGANGSRIKT NÆRINGSLIV
Vår folkekraft og våre naturherligheter gir vilkår for et framgangsrikt næringsliv. Venstre arbeider for framgang for alle næringer. Og mulighetene for framgang og vekst er mange og store i vårt land. Vi har rike kilder å øse av i vår jord, skog, fossekraft, i sjøen, i vår vakre natur og framfor alt i folkets evner, karakter og opdriftsvilje. Venstre vil legge forholdene til rette for ny vekst på alle områder så framtidens Norge blir større og rikere. 

GODE FINANSER
Men det nytter ikke om det arbeides godt over alt, hvis statens og kommunenes finanser styres dårlig. Hva Venstre vil er, at det skal føres en god finanspolitikk så penger ikke sløses bort, gjeldsøkning undgås og skattene blir rimelige og rettferdig fordelt. 

FRED OG MELLOMFOLKELIG FORSTÅELSE
På tross av tidens mørke vil Venstre arbeide utrettelig for mellomfolkelig fred og forsoning ved at rett settes i makts sted; folkeforbundet gjenoppbygges og handel, samvær og samvirke mellom alle folk atter frigis. 

TRYGGE KÅR FOR HELE FOLKET
Hva vil Venstre? Svaret er: Et sundt, sterkt, edruelig, kultivert og fredselskende folk, som i en brutal og ond tid holder motet og troen på menneskene oppe og som ved arbeide vil skape trygge kår for hele folket.

Evaluation Only. Created with Aspose.Words. Copyright 2003-2024 Aspose Pty Ltd.
