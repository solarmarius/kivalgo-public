
Stortinget, 4. mars 1998
Pressemelding fra stortingsrepresentant Inge Lønning (H)
Høyre fremmer forslag om 100 millioner ekstra til universitetene
Høyre har idag fremmet forslag i Stortinget om at bevilgningene til universitetene økes med 100 mill. kr, mot en tilsvarende reduksjon av bevilgningene til arbeidsmarkedstiltak. Høyre mener at denne økningen er helt nødvendig for å opprettholde kvaliteten i undervisning og forskning.
Bakgrunnen for forslaget er at Stortinget ihøst vedtok å redusere tallet på studieplasser innenfor universitetssektoren med ca. 2 000 i forhold til høsten 1997. Bevilgningene til universitetene ble redusert i samsvar med dette, uten at det samtidig var mulig å tilpasse studenttallet til det nye bevilgningsnivået. Resultatet er blitt betydelige nedskjæringer som rammer både undervisning og forskning. Siden en så stor del av universitetsbudsjettene er bundet opp i faste lønnsutgifter, er det i særlig grad hjelpe- og timelærerbudsjettene som har måttet tåle kutt - kutt som innenfor enkelte fag og fakulteter må karakteriseres som dramatiske.
Etter Høyres mening er det nødvendig så raskt som mulig å gjennomføre tiltak som kan redusere de øyeblikkelige problemer. Etter Universitetsrådets beregninger utgjør budsjettkuttet 120 mill. kroner, og Høyre mener at et beløp i størrelsesordenen 100 mill. kr - fordelt forholdsvis på de fire universiteter - vil være et nødvendig bidrag for å opprettholde kvaliteten i undervisning og forskning.
I lys av den stadig synkende arbeidsledigheten og ut fra de senere års erfaringer med forbruket på denne sektor mener Høyre at de økede bevilgninger til universitetene kan dekkes inn ved en tilsvarende reduksjon av bevilgningene til arbeidsmarkedstiltak.
Forslaget er fremmet av stortingsrepresentantene Jan Petersen, Petter Løvik og Inge Lønning.
