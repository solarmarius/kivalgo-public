
Oslo, den 29. oktober 1998
Trond Helleland, Høyres familiepolitiske talsmann
Ikke rør småbarnstillegget!
Høyre vil ikke godta Regjeringens forslag om å fjerne småbarnstillegget for barn som mottar kontantstøtte. Regjeringens forslag innebærer i realiteten en avkorting av kontantstøtten, og er et klart brudd med intensjonene i kontantstøtteavtalen mellom regjeringspartiene, Høyre og Frp.
Høyre foreslår derfor i sitt alternative budsjett å beholde et uendret småbarnstillegg til alle, uavhengig av omsorgsløsning. Dette innebærer en økning på 660 mill kr i forhold til Regjeringens budsjett.
Kontantstøtteordningen gir barnefamiliene større økonomisk handlefrihet til å kunne innrette seg slik det selv finner det best når det gjelder omsorgsløsninger for barna. Høyre støtter derfor innføring av kontantstøtte også for 2-åringer.
Likebehandling av private og offentlige barnehager
Høyre vil arbeide for likebehandling av private og offentlige barnehager når det gjelder overføringer til disse. Årets lønnsoppgjør kan resultert i en økning av foreldrebetalingen i private barnehager på opp mot 15 pst, noe som vil kunne true driften av disse. Høyre forventer at Regjeringen følger opp kontantstøtteavtalen og kommer med konkrete forslag til løsninger på dette problemet i den varslede barnehagemeldingen til Stortinget. Høyre vil vurdere behovet for midlertidige tiltak for å avhjelpe situasjonen frem til behandlingen av barnehagemeldingen kan gi avklaring.
Lavere skatt og lavere rente styrker familienes økonomi
Høyre går mot regjeringens forslag om å øke skatte- og avgiftsnivået med 4 mrd kr. Vi foreslår i stedet en reduksjon i forhold til dagens nivå på 2,3 mrd kr. Det høye rentenivået har allerede påført mange husholdninger kraftige utgiftsøkninger. Skatte- og avgiftsøkninger på toppen av renteøkningen forverrer familienes situasjon ytterligere. Høyre tar innstramningene i offentlig sektor, og legger til rette for lavere prisstigning og rentenedgang. Det er familiene tjent med.
