
Oslo, den 3. oktober 1998
Av stortingsrepresentant Per-Kristian Foss
Uriktig om Høyre og sykelønn
Dagens Næringsliv 2. november presterer det kunststykke å påstå at Høyres budsjett vil føre til at bedriftene får «svi» med 1,7 milliarder kroner. Dette er feil. Faktum er at private bedrifter gjennom Høyres sykelønnsforslag i 1999 får en lettelse på minst ½ milliard i forhold til dagens sykelønnsordning, og en lettelse på 1,2 milliard i forhold til sentrumsregjeringens forslag. I tillegg kommer bedriftenes gevinst ved at forslaget vil føre til redusert sykefravær, samt bedriftenes fordeler av Høyres øvrige skatte- og avgiftsopplegg.
Høyre foreslår å innføre en egenandel i sykelønnsordningen, slik at arbeidstagerne får 50 pst av full lønn de første 3 dager og deretter 90 pst av full lønn. Det er klart at en slik endring i utgangspunktet har begrenset effekt for statskassen, siden det er arbeidsgiverne som betaler sykelønnen de første 16 dagene. For at forslaget også skal ha en effekt for statskassen, foreslår derfor Høyre at arbeidsgiverne skal betale 20 pst av lønnen ved fravær utover 16 dager. Dette har Høyre foreslått i flere år, og den modellen som foreslås nå ble senest foreslått av Høyre i innstillingen om revidert budsjett i juni i år (Innst. S. nr. 252 (1997-98). Jeg konstaterer med glede at man nå har begynt å lese Høyres forslag!
Samlet sett gir Høyres forslag en lettelse for private arbeidsgivere på minst ½ milliard i forhold til dagens ordning, i tillegg til gevinstene ved redusert fravær. Når man også tar hensyn til at Høyre går mot sentrumsregjeringens forslag om utvidet arbeidsgiveransvar for sykelønn, blir lettelsen for private bedrifter minst 1,2 milliard kroner. For staten blir innsparingen 2,9 milliarder, eller 2,2 milliarder når man tar hensyn til effekten av å gå mot sentrumsregjeringens forslag.
For meg er det uforståelig at et forslag som vil gi bedriftene en lettelse i milliardklassen kan fremstilles som at «Høyre vil la bedriftene svi» med 1,7 milliarder kroner, slik Dagens Næringsliv skrev på forsiden 2. november. For å klare dette kunststykket tar DN utgangspunkt i at man trodde Høyre foreslo en enda bedre ordning for bedriftene, og når det viser seg at forslaget er mer jordnært, så hevder man at dette er å la bedriftene få «svi». Det er riktig at det i Høyres alternative budsjett ikke står omtalt at bedriftene både får og gir med Høyres opplegg (men får mer enn de gir). Samtidig er forslaget overhodet ikke fremstilt som en lettelse for bedriftene. Vi har aldri hevdet at vårt forslag vil gi en lettelse for bedriftene på 2,2 mrd. Faktisk var vi så beskjedne at vi ikke en gang nevnte den ½ milliarden bedriftene faktisk får med vårt opplegg.
Dette illustrerer at Høyres fokus i spørsmålet om sykelønn er å løse det samfunnsproblem sykefraværet er blitt. Dette gjør vi ved å innføre en egenandel for arbeidstagerne, på samme måte som det er egenandel ved andre sosiale ytelser. Hvordan bedriftene forøvrig tildeles lettelser er et spørsmål om prioritering. Vi har valgt å la bedriftenes gevinst ved endringene i sykelønnsordningen være relativt beskjedne (dvs «bare» 1,2 mrd ift sentrumsregjeringens forslag), og samtidig gi betydelige lettelser på skatteområdet, blant annet å gå mot konjunkturavgiften, beholde 28-prosenten på alminnelig inntekt, la være å øke el-avgiften og gi betydelige lettelser i personbeskatningen. Dersom næringslivet selv ønsker en annen prioritering, slik man kan få inntrykk av i DN 3. november, er vi selvfølgelig åpne for innspill og dialog.
Sykelønnsordningen er nå for alvor satt på dagsorden, ved initiativ både fra Fremskrittspartiet og Høyre, og vil bli tatt opp i budsjettforhandlingene med regjeringspartiene i Stortinget. Det vil være av betydning å få fattet vedtak nå, som gir økonomiske virkninger allerede i 1999, - men viktigst vil det være om vi kan samle flertall for en varig virkende systemendring.
