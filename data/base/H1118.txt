
Den Konservative gruppen i Nordisk Råd
Oslo, 27. juni 2000
De baltiske land bør bli medlemmer av Nordisk Råd
- I flere år har nå de baltiske land deltatt i Nordisk Råds arbeid, og samarbeidet har blitt intensivert den senere tiden. Nå er det på tide å gå videre. Vi bør ønske Estland, Latvia og Litauen velkommen i Nordisk Råd, sier Chris Heister, leder av den konservative gruppen i Nordisk Råd.
Den konservative gruppen vil derfor under Nordisk Råds sesjon i november foreslå at det innledes samtaler med de baltiske land med sikte på medlemsskap. Ved sesjonen i 1999 ble det, på initiativ fra den konservative gruppen, besluttet at representanter fra de baltiske land kontinuerlig skal inviteres til ulike arbeidsgrupper under Nordisk Råd. I dag er Estland, Latvia og Litauen velkomne som medlemmer i organisasjoner som Europarådet, EU og NATO, men ikke i Nordisk Råd. Dette til tross for at de tre land historisk har meget tette bånd til både Finland, Danmark og Sverige.
- Begrepet 'Norden' har ingen entydig definisjon, men formes av dem som bruker det. Vi har samarbeidet nært med de baltiske land i et tiår, og det er rimelig og riktig at vi også får jevnbyrdige relasjoner i det nordiske samarbeidet, understreker Heister.
Per-Kristian Foss, leder av Nordisk Råds Nærområdeutvalg, understreker den økonomiske betydningen av et fullt medlemsskap for de baltiske land. - Utviklingen i nordisk næringsliv, med fusjoner mellom store nordiske selskaper, viser at både Norden og de baltiske land i økende grad anses som ett marked. Det vil være av stor betydning, både for Norden og for balterne selv, at de tre land kan få bli fulle medlemmer av Nordisk Råd, sier Foss. - Den konservative gruppen har lenge påpekt verdien av nært samarbeid mellom Nordisk Råd og våre baltiske naboer. Men i lengden kan det ikke være meningsfullt for de tre landene å samarbeide med en organisasjon som holder seg på armlengdes avstand, påpeker Foss.
Den konservative gruppen i Nordisk Råd foreslår samtidig at syv regioner i det nordvestre Russland trekkes tettere inn i samarbeidet i Nordisk Råd. - Nordisk Råd må være en levende organisasjon. I hele det nordiske området bør det være gjensidig interesse for å intensivere kontakter og erfaringsutveksling, avslutter Heister og Foss.
Den konservative gruppen i Nordisk Råd består av Samlingspartiet (Finland), Moderaterna (Sverige), Konservativt Folkeparti (Danmark), Høyre (Norge) og Selvstendighetspartiet (Island). Gruppen ledes av riksdagsrepresentant Chris Heister, Sverige. Nordisk Råds Nærområdeutvalg ledes av stortingsrepresentant Per-Kristian Foss (Norge). Nordisk Råds sesjon, hvor det overnevnte forslag formelt skal fremmes, finner sted i Reykjavik 6-8 november 2000.
Kontaktpersoner for den konservative gruppen i Nordisk Råd er gruppens leder Chris Heister tlf +46 8 786 4515, leder av Nærområdeutvalget Per-Kristian Foss, tlf +47 93 06 35 66, og gruppesekretær Knut Magne Sundal, tlf +47 95 97 62 34.
