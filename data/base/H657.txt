
Stortinget, 16. mars 1998
Jan Petersen, Høyres leder
Kommunene må få beholde selskapsskatten
Senterpartiets landsstyre, med kommunalminister Ragnhild Q. Haarstad i spissen, går inn for å frata kommunene inntektene fra selskapsskatten, ved å gjøre denne om til en ren statlig skatt.
Høyre ønsker ikke en slik omlegging. Ved at kommunene får inntektene fra selskapsskatten, stimuleres de til å legge forholdene til rette for næringslivet, gjennom arealplanlegging, infrastruktur mv. Dermed styrkes både norsk næringsliv og lokaldemokratiet.
Dersom kommunene ikke får beholde gevinsten ved at bedrifter etableres eller forblir i egen kommune, vil resultatet bli mer passive kommuner. Dette vil i neste omgang innebære vanskeligere tider for næringslivet lokalt. Kommunenes avhengighet av staten vil bli forsterket. I en situasjon der kommunene får inntektene uansett hvilken næringspolitikk de fører, er det naivt å tro at den enkelte kommune vil føre en like aktiv næringspolitikk som idag. Videre vil det oppstå en skjevhet i ansvarsfordelingen. I dag må den enkelte kommune veie hensynet til næringslivet opp mot andre hensyn, f. eks. kostnadene knyttet til tilrettelegging for næringslivet og virkningene på lokalmiljøet. Dersom kommunenes inntekter er uavhengig av næringsvirksomheten i kommunen, vil denne balansegangen forrykkes i næringslivets disfavør.
