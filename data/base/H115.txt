
Høyres Hus, mandag 21. august kl. 09.30
Jan Petersen, Høyres leder
Pressefrokost
Presseutdrag
 Høyre vil kjempe mot «den glemte arbeidsledigheten»
Ved utgangen av første halvår sto 140.000 personer uten alminnelig arbeid i Norge. Dette er et av de alvorligste sosiale problemer i Norge.
Høyre vil nå sette ledighetsspørsmålet på dagsorden i kommunevalgkampen. Det handler om at arbeidsføre mennesker skal være selvhjulpne, at de skal kunne klare seg selv. Det er det viktigste. Men det er også et tungt løft for samfunnet når så mange går uten arbeid. Det går ut over kommunenes skatteinntekter, og det går ut over sosialhjelpsbudsjettet.
Tidligere ble det snakket mye om dette. Men i lengre tid har det nesten vært taust. Det skyldes kanskje at det parti som har snakket mest anklagende om andre, og som bidro til forventninger om at det fantes enkle løsninger, selv ikke er i nærheten av å løse problemet.
Selv med det kraftige økonomiske oppsvinget som den internasjonale oppgangen har gitt, er det liten bevegelse i ledighetstallene.
Nå ser jeg at Thorbjørn Jagland er ute og jubler i Dagbladet i dag, med en «jobbtriumf». Arbeiderpartiets leder viser til tall fra Finansdepartementet, beregnet ut fra Statistisk Sentralbyrås såkalte Arbeidskraftundersøkelse (AKU). Men da er det tre ting å merke seg:
31.000 av de 50.000 jobbene Jagland viser til er kjent, de kom i første halvår. Tallene ble offentliggjort i sommer.
De sist offentliggjorte Arbeidskraft-tallene, for 2. kvartal, viser at 36.000 unge går ledige. Dette er nesten 13% av de arbeidssøkende unge.
Langtidsledigheten går også opp: I henhold til Arbeidskraftundersøkelsen har 46.000 mennesker vært ledige mer enn 6 måneder. Langtidsledigheten har økt med 5 % det siste året.
Regjeringen vektlegger den økningen som har funnet sted i sysselsettingen i offentlig sektor. Og ganske riktig vokste sysselsettingen med 63.000 her fra 1990 til 1994. Men den økningen har blitt ledsaget av en reduksjon på 55.000 i det øvrige arbeidsliv. Konjunkturene - veksten i internasjonal økonomi - har gitt noe bedre tall hittil i 1995, men det endrer ikke hovedproblemet: Privat sektor har blitt årelatet. Det viser mer enn noe at regjeringens politikk er utilfredsstillende.
Den politikk Arbeiderpartiet fører, viser at partiet har andre og viktigere mål enn å redusere arbeidsledigheten. For Arbeiderpartiet er arbeidsledigheten langt fra jobb nr. 1.
Arbeiderpartiet sier de vil ha flere jobber, men de forbyr midlertidige jobber.
Arbeiderpartiet sier de vil ha flere jobber, men de forbyr jobber formidlet av andre enn staten.
Arbeiderpartiet sier de vil ha flere jobber, men de forbyr utleie av arbeidskraft.
Arbeiderpartiet sier de vil ha flere jobber, men de forbyr jobber som krever mye bruk av overtid i perioder.
Arbeiderpartiet sier de vil ha flere jobber, men de sørger for færre jobber ved sitt korstog mot småbedrifter med aktive eiere.
Arbeiderpartiet sier de vil ha flere jobber, men de vil ikke trappe ned den særnorske avgiften på investeringer.
Jeg vil utfordre Arbeiderpartiet og LO til å gripe fatt i disse sakene. Det finnes ikke noe hokus-pokus som kan fjerne arbeidsledigheten som ved et trylleslag. Ingen av de tiltakene jeg her har nevnt vil alene gjøre jobben. Men hvert enkelte av dem ville være et verdifullt tilskudd. Skal vi få til noe, må vi gå sammen, og Arbeiderpartiet må ihvertfall begynne med å være med på noen av forslagene. Problemet har vært at Arbeiderpartiet ikke vil være med på en tøddel av dette.
I dag prioriterer Arbeiderpartiet sine egne i LO, i Kommuneforbundet og i Statstjenestemannskartellet  jeg kunne vel også nevnt Jernbaneforbundet. Dette er personer som har jobb. Det er dessuten i offentlig sektor at sysselsettingen de siste årene har vist sterk vekst. Privat virksomhet sakker akterut.
Skolegang og utsikter til et skikkelig arbeid er kilder til bekymring blant foreldre med tenåringsbarn. Vil de klare seg godt, få skikkelig skolegang og en jobb de kan leve godt og trygt av? Tidene er mer usikre enn på lenge.
Kampen mot ledigheten handler ikke om tiltaksplasser eller AMO-kurs. Det handler om vanlige jobber i vanlige bedrifter eller vanlige studieplasser på vanlige høyskoler eller vanlige universiteter. Men også her viser Arbeiderpartiet en dårlig og defensiv politikk. Ved hvert statsbudsjett og ved hver revidering må Høyre foreslå flere studieplasser, og hver gang går Arbeiderpartiet imot.
Vi opplever idag betydelig økonomisk fremgang. De internasjonale konjukturene gjør at norsk næringsliv tjener mer enn på lenge. Likevel er det liten bevegelse i arbeidsledigheten. Allerede fra neste år, vil den økonomiske veksten være være klart lavere, og i 1997-99 vil den være under halvparten av dagens vekst. Derfor haster det med å få en ny politikk mot arbeidsledigheten.
Høyre krever idag at det innledes en langt mer positiv politikk mot ledigheten. Vi kan nå ta et første skritt ved å oppheve statens monopol på arbeidsformidling og ved å fjerne forbudet mot utleie av arbeidskraft. Det dreier seg rett og slett om å slippe gode krefter til slik at flere kan få et ærlig arbeid.
