
Oslo, den 8. mai 2000
Stortingsrepresentant Inge Lønning, Høyres fraksjonsleder i KUF-komiteen
MYE POSITIVT I MJØS-UTVALGETS UTREDNING
Det er positivt at Mjøs-utvalget så klart fremhever viktigheten av så mange av de elementer som Høyre vektlegger i utviklingen av høyere utdannelse i Norge. Høyre har gjennom flere år arbeidet for øket fristilling for universiteter og høyskoler. Høyre har også stadig fremhevet behovet for sterkere satsing på internasjonalisering, konkurranse og kvalitet. Siden disse begrepene står så sentralt hos Mjøs-utvalget, ser Høyre frem til å få sterkere gjennomslag i den praktiske utformningen av universitets- og høyskolepolitikken.
Høyre hilser også med tilfredshet forslaget om en uavhengig akkrediterings- og kvalitetskontrollinstans, slik at man kan skille mellom faglige og politiske vurderinger. Dette forslaget er en utmerket parallell til Høyres forslag om etablering av et uavhengig skoletilsyn for grunnskole og videregående opplæring.
Høyre er i utgangspunktet positiv til utvalgets forslag om kriterier for å gi en institusjon universitetsstatus og til forslaget om ny modell for fordeling av ressurser til forskning og undervisning, men det er selvsagt behov for å vurdere forslagene nøyere.
Nå er det viktig at statsråd Giske legger opp høringsrunden og den etterfølgende behandling i Regjeringen slik at det nåværende Storting får mulighet til å behandle en stortingsmelding i løpet av våren 2001. Skal den muligheten være reell, må meldingen legges frem relativt tidlig i vårsesjonen. Hvis meldingen kommer særlig senere, blir det vanskelig å behandle denne viktige saken på en seriøs og ansvarlig måte.
