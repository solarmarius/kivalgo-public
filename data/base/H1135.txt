
Stortinget, 1. juni 2001
Sonja I. Sjøli
Eldre kan tjene mer uten å miste pensjon
Stortinget vedtar i dag å øke grensen for hvor stor arbeidsinntekt pensjonister kan ha uten avkorting i pensjonen. Høyre fremmet forslag om dette i budsjettet for 2001, men ble da nedstemt. Det er gledelig at flertallet har skiftet syn, slik at pensjonister som arbeider får mer igjen for den innsatsen de legger ned.
Norge mangler arbeidskraft, og den faktiske pensjonsalderen har sunket, selv om vi lever lenger og holder oss friske lenger enn før. Mange eldre ønsker å være aktive og vil delta i arbeids- og samfunnsliv. Det må legges bedre til rette for eldre som ønsker arbeide også etter fylte 67 år.
Reglene er i dag slik at pensjonen til pensjonister mellom 67 og 70 år blir satt ned med 40 pst av den delen av arbeidsinntekten som overstiger 1 ganger folketrygdens grunnbeløp (51 360 kr). For pensjonister over 70 år er det ingen avkorting. Stortinget vedtar i dag å heve grense for hvor mye pensjonister mellom 67 og 70 år kan tjene uten avkorting fra 1 til 2 ganger folketrygdens grunnbeløp. Pensjonister vil således kunne ha arbeidsinntekt på opp til 102 720 kr i året før pensjonen reduseres. Stortinget pålegger Regjeringen å fremme forslag om dette i statsbudsjettet for 2002. Regjeringen blir også bedt om å vurdere andre endringer i folketrygdloven som belønner den som ønsker å bidra med sin arbeidskraft etter fylte 67 år.
