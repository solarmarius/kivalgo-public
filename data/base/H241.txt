
Av stortingsrepresentant Harald Ellefsen (H)
Småsparernes
blåmandag
Regjeringen og Arbeiderpartiet er lykkelige over at Statens salg av aksjer i Den norske Bank førte til at 12 000 enkeltpersoner og institusjoner ble tildelt aksjer i landets største bank. De har ingen grunn til å slå seg på brystet. Salget ble bevisst gjennomført slik at de aller fleste aksjene, nemlig 85 prosent, ble solgt til de store finansielle investorene, først og fremst i utlandet. Salget står i skarp kontrast til privatiseringen av den store svenske Nordbanken ifjor. Der ble i særlig grad småsparerne tilgodesett. Over 120 000 svenske småaksjonærer ble tildelt aksjer i den svenske statseide banken, ti ganger så mange som det totale antall kjøpere ved salget av DnB-aksjer.
Til tross for flere likhetstrekk ble de to aksjesalg gjennomført på fundamentalt forskjellige måter, men også med klare likhetstrekk. Det dreide seg i begge tilfeller om tidligere kriserammede storbanker, hvor de respektive stater ønsket å selge betydelige eierandeler. Den svenske Staten beholdt sin aksjemajoritet i Nordbanken, slik også den norske Staten beholdt sin aksjemajoritet i DnB. Både norske og svenske myndigheter tilrettela salget på en måte som gjorde det attraktivt for store kapitaleiere både nasjonalt og internasjonalt å kjøpe betydelige andeler i de to bankene.
Men her stanser også likhetene ved de to salgene. Den sosialdemokratiske regjeringen i Sverige ønsket nemlig å oppnå noe mer enn å få solgt aksjene til høyest mulig pris. De var også interessert i at så mange svenske småsparere som mulig ble eiere i banken. Derfor sørget de for at en fjerdedel av aksjene ble solgt til småsparere i Sverige med rabatt. Mens de store kapitaleierne måtte betale markedspris fullt ut, 92 kroner pr. aksje, kunne småsparerne få tildelt en kvote til 85 kroner pr. aksje. Det ble også gjennomført en omfattende salgskampanje for å få trukket med så mange småsparere som mulig.
Den sosialdemokratiske Regjeringen i Norge tok det motsatte utgangspunkt. Hele salgsopplegget, informasjonsmateriell mv, var skreddersydd for de største kapitaleierne i inn- og utland. I Stortinget sørget Fremskrittspartiet for at Regjeringen fikk støtte for dette. Samtidig stemte FrP, Ap, SV og RV ned forslaget om at norske småsparere, deriblant tidligere bankaksjonærer, skulle få anledning til å kjøpe endel av Statens aksjer i DnB med skatterabatt.
Det dreier seg om to land med ganske like økonomiske systemer og nær beslektede sosialdemokratiske regjeringer. Men likevel med to fundamentalt forskjellige grunnholdninger til hvordan privatpersoner og småsparere skal behandles ved privatisering av en stor statseid bedrift. Den svenske regjeringen mente det var så viktig at en stor del av det svenske folk ble trukket med som eiere at den solgte etter et mønster vi kjenner fra den britiske konservative regjeringens privatiseringsprogram. Mens den norske Regjeringen satte seg imot enhver stimulans av denne art, med unntak av salg til Den norske Banks egne ansatte. De fikk nyte godt av både rabattsalg og skatterabatt, med den konsekvens at hele 3000 DnB-ansatte benyttet seg av tilbudet. Det er svært positivt. Men det er skuffende at resten av det norske folk ble nektet en lignende mulighet. Det er også trist å registrere at mens det i Sverige er mulig å få bred støtte for en progressiv privatisering med småsparerprofil, er det i Norge i en tilsvarende situasjon mulig å neglisjere småsparerne fullstendig, tilsynelatende uten særlig politisk belastning.
