
15. september 2000
Per Kristian Foss om Sandman-utvalget:
- Nødvendig med reformer i sykelønn og uførepensjon
Høyre ser positivt på de tiltak Sandman-utvalget foreslår. Hvis disse tiltakene blir gjennomført som en helhetlig pakke, vil det være et vesentlig bidrag til å redusere omfanget av sykefravær og uførepensjonering. Regjeringen Stoltenberg bør ikke sende forslagene ut på nye omfattende høringer og utredninger, men fremme forslag som kan gi virkning allerede neste år, sier Per-Kristan Foss.
Sandman-utvalgets innstilling dokumenterer at tiden er overmoden for reformer i sykelønns- og uførepensjonsordningene. Utgiftene til sykelønn og uføretrygd utgjør over 50 mrd kr over statsbudsjettet. 270 000 personer, eller hver tiende nordmann mellom 18 og 67 år, mottar uføretrygd fra Folketrygden. Dersom den sterke veksten i antallet uførepensjonister ikke stanses, vil 79 000 nye nordmenn bli uførepensjonister frem til 2005. Folketrygdens utgifter til sykepenger utgjør i år ca 20 mill kr, og har blitt doblet siden 1994. Prognoser viser at antall fraværsdager som dekkes av Folketrygden i 2005 vil være 16 pr sysselsatt, en dobling siden 1994. I tillegg kommer næringslivets utgifter til sykelønn i arbeidsgiverperioden, og kostnader knyttet til tapt produksjon. Forskere (Sintef Unimed) har anslått at sykefraværet totalt koster samfunnet 85 mrd kr i året. Til sammenligning utgjør utgiftene til helseformål i budsjettet for 2000 ca 37 mrd kr.
Høyre har når det gjelder sykelønn tidligere foreslått en ordning med 50 pst lønn de første tre dagene av fraværet og deretter 90 pst av full lønn, men er åpen for å vurdere andre forslag som kan bidra til å redusere sykefraværet gjennom innføring av en egenandel i ordningen. Sandman-utvalget foreslår en ordning med 80 pst lønn de første 16 dagene av fraværet, og deretter full lønn. Mens sykelønn utover i arbeidsgiverperioden i dag dekkes i sin helhet av Folketrygden, foreslår utvalget at arbeidsgiver skal dekke 20 pst fra og med fraværets 17. dag. Arbeidstakers egenandel foreslås kompensert gjennom en generell reduksjon i trygdeavgiften. Utvalget foreslår å utvide ordningen med egenmelding til 8 dager pr fravær og totalt 24 dager i året.
Høyre mener de foreslåtte tiltakene vil innebære et langt skritt i riktig retning dersom de kan få tilslutning fra et politisk flertall. Utvalgets forslag er lagt opp slik at både arbeidstagerne, arbeidsgiverne og staten skal bidra til å redusere sykefraværet. De enkelte tiltakene i innstillingen henger nøye sammen og må ikke endres på en måte som gjør at denne balansen svekkes.
Innføringen av en egenandel for arbeidstagerne er et bærende element i utvalgets innstilling, og en avgjørende forutsetning for forslaget om utvidet rett til egenmelding og økt ansvar for bedriftene gjennom hele fraværsperioden.
Høyre ser positivt på Sandman-utvalgets forslag om å innføre en tidsbegrenset uførestønad for personer som har restarbeidsevne mens den varige uførepensjonen forbeholdes personer som er 100 pst arbeidsuføre uten utsikt til å gjenvinne arbeidsevnen. Høyre ser også nødvendigheten av forslaget om å endre reglene for kombinasjon og uførepensjon og arbeid slik at arbeid alltid vil være et mer lønnsomt alternativ enn trygd.
