
Stortinget, 29. oktober 1996
Pressemelding fra Erna Solberg, Høyres skattepolitiske talsperson
- Produksjonsavgiften på kraft skal reduseres!
Det er etter Høyres mening ingen tvil om at det skatteforlik som Høyre inngikk med AP, KRF og Venstre skal innebære at produksjonsavgiften på kraft skal reduseres. At Regjeringen i sitt forslag til produksjonsavgift for 1997 ikke fulgte opp det klare synspunkt gitt av flertallet i innstillingen om kraftverksskattesystemet er ikke i tråd med forliket og kunne svekke hele grunnlaget for forliket.
Flertallet gav klar beskjed om at de ønsket en lavere sats på produksjonsavgiften i 1997. Dette er nå gjentatt i Finanskomiteens innstilling til budsjettet, hvor det forutsettes av regjeringen kommer med forslag til en lavere sats på produksjonsavgiften i sitt forslag til å saldere statsbudsjettet.
Fra Høyre side forutsetter vi at Regjeringen holder de løfter de har gitt og følger de kompromiss Arbeiderpartiets stortingsgruppe har inngått med andre partier i Stortinget. En annen oppførsel vil skape problemer for den samarbeidsånd Jagland har uttrykt i sin tiltredelseserklæring.
Produksjonsavgiften skal derfor ikke medføre at kraftprisene blir høyere i 1997.
