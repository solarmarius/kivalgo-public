
Stortinget, 16. desember 1996
Kommentar fra stortingsrepresentant Harald Ellefsen (H), Høyres avgiftstalsmann
Avgiftene til himmels
Svik mot forbrukerne
På nytt har vi fått bevis for hvor farlig det er når Arbeiderpartiet og «mellompartiene» lukker seg inne for å diskutere budsjett: Avgiftene fyker til himmels! Det er også det eneste som minner om Julen i budsjettforliket, som er et rent dolkestøt mot norske forbrukere. Bil-, bensin- og dieselavgiftene øker nå med 2 milliarder kroner årlig, - på toppen av at Norge allerede er verdensmester i å bruke bilistene som melkeku for Staten. Det er likevel en fordel at velgerne ved inngangen til et valgår får så klar beskjed om at skillelinjene i norsk politikk går mellom Arbeiderpartiet og deres avgiftsvenner på den ene siden, og på den annen side Høyre som ønsker å senke skatte- og avgiftsnivået slik at bedrifter og lønnstagere gis større mulighet til å stå på egne ben.
For bilister i både bygd og by må det fortone seg som rent svik at avgiftspartiene nå presser gjennom milliarder i økte avgifter på bil og bilbruk, kort tid etter at de samme partiene har grått sine krokodilletårer over at bensinprisene er så høye i Distrikts-Norge! Forliket må også føles som et svik for alle som har trodd at avgiftspartiene mente alvor når de i desember gikk sammen med Høyre og satte ned kjøpsavgiften på bil med 10 prosent, med løfte om at avgiftene nå skulle vris fra kjøp til bruk. Nå trekker nemlig sosialistene og deres «sentrumsallierte» tilbake halvparten av denne lettelsen, samtidig som de presser gjennom en rekordhøy avgiftsøkning også på bruk av bil. De opptrer som en slem julenisse! En familiebil vil bli 8 000 - 10 000 kroner dyrere! Både bensin og diesel vil bli ca. 50 øre dyrere pr. liter fra årsskiftet. Mange steder i Distrikts-Norge kan den avgiftsøkningen Senterpartiet nå har presset gjennom føre til enda større prisøkning. Folkeprotesten fra den forrige store økningen av bensinavgiften bør vekkes til live!
