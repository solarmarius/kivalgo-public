
Pressemelding, Høyres Stortingsgruppe, 26. februar 1998
Jan Tore Sanner (H)
Høyre krever byggestart for gasskraftverket på Kårstø
Høyre krever at Naturkraft får starte byggearbeidene på gasskraftverket på Kårstø. Stortingsrepresentant Jan Tore Sanner uttrykker stor forståelse for at Naturkraft nå ønsker en avklaring fra SFT om byggingen av selve gasskraftverket før grunnarbeidet på gasskrafttomten kan settes i gang.
Stortinget har tidligere lagt vekt på at gasskraftverket på Kårstø skal stå ferdig samtidig med gassbehandlingsanlegget på Åsgard. Årsaken er at gasskraftverket skal levere varme til anlegget på Åsgard. En integrering av de to anleggene vil samlet gi vesentlig lavere utslipp av CO2 og NOx enn om Åsgard-anlegget må velge andre løsninger for å dekke sitt kraftbehov. Mulighetene for integrering av de to anleggene tilsier derfor en snarlig avklaring.
Sanner er samtidig kritisk til SFTs behandling av søknaden fra Naturkraft. SFTs oppgave må være å behandle søknaden om utbygging i henhold til forurensningsloven. Det er imidlertid skapt usikkerhet om SFT også oppfatter seg selv som bygningsmyndighet, og har behandlet saken i henhold til plan- og bygningsloven. Sanner peker på at SFT mangler hjemmel til å behandle saker etter denne loven.
«Det kan derfor være behov for en avklaring av hvilket hjemmelsgrunnlag SFT har benyttet seg av ved behandlingen av søknaden om byggestart.», sier Sanner som lover at Høyre vil ta saken opp i Stortinget.
