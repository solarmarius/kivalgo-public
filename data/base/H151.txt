
Stortinget, 3. mai 1996
Pressemelding fra stortingsrepresentant Erna Solberg, Høyre
Drosjebeskatning - endelig avklart!
Stortingets Finanskomite har i dag avgitt innstilling om regelverket for skattlegging av arbeidsgivers dekning av drosjer for ansatte. Finanskomiteen har i dag sluttet seg til Finansdepartementets nye regler som innebærer en forenkling og klargjøring av at det er skattefrihet hvis arbeidsgiver dekker drosjer for ansatte hvis reisen skyldes ekstraordinære forhold i arbeidet. Ved vurdering av hva som er ekstraordinære forhold skal legges vekt på om reisen er forutsigbar, om den skjer til uvanlig tid og om reisen skjer til uvanlig tid.
Finanskomiteen har i sine merknader presisert at det er arbeidsgiver som skal foreta denne vurderingen. og at det må legges vekt på de ekstra problemer plutselig overtid kan skape for ansatte. Videre forutsetter komiteen at reglene praktiseres uten at skattemyndighetene krever detaljert dokumentasjon.
Høyre har i utgangspunkt foreslått at det ble laget en enkelt sjablong regel. Dette forslaget falt ved behandling av regelverket før jul. Vi er nå tilfreds med at regelverket er forenklet , at det sikrer likebehandling av alle skatteytere og at arbeidsgivers skjønn i hovedsak legges til grunn uten detaljerte dokumentasjonskrav, sier saksordfører Erna Solberg (H). I praksis har vi oppnådd de endringer vi ønsket.
