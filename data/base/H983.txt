
Oslo, den 4. mai 2000
Inge Lønning
GISKE MED KRIGSERKLÆRING MOT PRIVATE SKOLER
Det mest bemerkelsesverdige i statsråd Giskes utdanningspolitiske redegjørelse var hans utvetydige krigserklæring mot private skoler - og særlig mot private grunnskoler, sier Høyres fraksjonsleder i KUF-komiteen, Inge Lønning.
Det er også overraskende at statsråden ikke ser at det han kaller "fellesskolen" - skolen hvor "direktørdatteren går sammen med snekkersønnen" - faktisk har vært en realitet i Norge gjennom storparten av forrige århundre og frem til idag. Det nye er at Giske og Arbeiderpartiet nå aktivt vil motarbeide foreldrenes rett til å velge noe annet enn den offentlige skolen for sine barn. Det er paradoksalt at dette fremstøtet kommer akkurat idet Norge for første gang har fått en statsminister som har gått på en privat grunnskole.
For øvrig er det ikke mye nytt eller konkret i statsrådens redegjørelse. Det meste holder seg trygt på slagordplanet, men allikevel er det bemerkelsesverdig at statsråden så kategorisk slår fast at Reform 94 er en strålende triumf på alle punkter. Han kan ikke ha lest evalueringsrapportene eller stortingsmeldingen om videregående opplæring, som Stortinget behandlet tidlig høsten 1999. Selv om både Arbeiderpartiet og de daværende regjeringspartier valgte å lukke øynene for en rekke av de problemer som videregående skole sliter med, slår en enstemmig komite fast at "ikkje alle mål som Stortinget sette for Reform 94 er nådde."
Det er skuffende at statsråden ikke vil legge frem for Stortinget Berg-utvalgets utredning om fagskoleutdanninger før neste vår. Denne utredningen dreier seg f.eks. om fremtiden for de tekniske fagskoler og andre utdannelser, som idag mangler en sikker forankring i utdannelsessystemet. Enda mer merkelig blir det da at statsråden vil koble disse skolene sammen med en bredere gjennomgang av høyere utdannelse og studiefinansiering. Her må statsråden vise mer handlekraft!
