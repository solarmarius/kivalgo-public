
Stavanger Høyre, 7. oktober 1996, kl. 19.00, Rosenkildehuset
Jan Petersen
Ny byskatt fra boligskattkoalisjonen Arbeiderpartiet og Senterpartiet
Høyre ser på den selveiede boligen som en trygg ramme rundt familie og oppvekst. Egen bolig kan være en sikkerhet mot høye boutgifter når man blir eldre. Boligen er også i mange familier den viktigste formue man kan overlate til neste generasjon. Endelig betyr den private eiendsomsretten til boligen en grense for statens makt. Innenfor dørstokken er det vi selv som bestemmer.
Regjeringens forslag om nye takster for boligbeskatningen truer disse grunnleggende borgerlige verdiene. Det er derfor Høyre går i sterk opposisjon til et takstforslag som kan gi betydelige boligskattøkninger i årene fremover.
* Høyre krever at skatten på «fordelen av å bo i egen bolig» avskaffes  fordi en fullstendig avskaffelse er det beste skattevern vi kan gi norske boligeiere.
* Høyre krever at formuesskatten avvikles  fordi den rammer norsk kapital og norske bedrifter, men også fordi den rammer boligeiere som har nedbetalt sine boliglån.
* Høyre krever forsiktighet i bruken av kommunal eiendomsskatt  fordi resultatet ellers kan bli dobbeltbeskatning. Eiendomsskatten må bestemmes lokalt.
Men forberedelsene til å øke boligskatten går videre. Det er Arbeiderpartiet og Senterpartiet som må bære ansvaret for dette. I Stortinget sitter Senterpartiet i vippeposisjon. Hvis Senterpartiet vil, blir fordelsskatten borte, og regjeringens takstsystem blir avvist. Men jo lenger Per-Olaf Lundteigen debatterer sine mange underlige varianter, jo sikrere kan Norges boligeiere være på at hans parti til sist vil sørge for at hovedtrekkene i regjeringens boligskatt går igjennom.
De siste dagene har forsterket inntrykket av at denne skatten vil ramme byer og tettsteder spesielt sterkt. Folk som bor i våre tett befolkede områder vet at plass til vedstabler og harabikkjer vil koste dyrt med boligskatter som baseres på tilnærmede markedsverdier. Hvis Senterpartiet og eventuelt Arbeiderpartiet vil løse dette problemet, må de legge takseringsforslaget i skuffen og avskaffe fordelsskatten.
Som dere vet, har Høyre sendt et brev til mange boligeiere der vi advarer mot regjeringens boligskatt. Også finansministeren har fått et slikt brev i postkassen.
Han har sendt meg et svar som er ganske humoristisk i formen. Han fortjener ros for å bringe litt humør inn i debatten. Men han har kanskje vært ufrivillig morsom et par steder. Johnsen skriver «Det nye takseringssystemet skal ikke brukes til en form for skjult skatteskjerpelse for boligeierne () over natten.»
Høyres kjemper mot regjeringens boligskatt blant annet av denne grunn. Arbeiderpartiet forsøker med Senterpartiets hjelp å få til et takstsystem som får markedsverdiene frem. Regjeringen insisterer på at det ikke er snakk om markedsverdier, men det er jo bare et teknisk skalkeskjul. Istedet for å taksere hver eneste tomt, skal tomtene deles inn i prissoner som ligner på markedsverdiene. Istedet for å taksere hver eneste bygning, skal det gis et teknisk aldersfradrag som ligner på hvordan markedet verdsetter tidens tann. Forskjellen på markedsverdien og skattetaksten er med andre ord ikke tilsiktet fra regjeringens side. Derfor er det noe av en bløff når finansministeren i sitt brev vil forsikre meg om at skattetaksten vil ligge langt under markedsverdien. At det er foreslått et bunnfradrag, se det er noe helt annet.
Men når vi er inne på selve takseringen vil jeg gjerne bruke tid på noen momenter ved regjeringens forslag som ikke er berørt noe særlig i debatten. Taksten skal i utgangspunktet ikke fremkomme ved tradisjonell taksering, men ved en teknisk beregning. Dette er noe statsministeren tydeligvis har tenkt på lenge. Under sin halvårlige pressekonferanse i desember 1993, sa hun:
«Jeg er skeptisk når det fyres opp under motforestillinger ved å påstå at statlige inspektører skal se på standarden i folks hjem.» For, som hun la til: «En kan se mye på utsiden også.»
Det er nettopp dette regjeringen nå foreslår. Hvis det lokale ligningskontor tror at eiendommens verdi er en del  det antydes 30 prosent  høyere enn det man kommer frem til med den tekniske beregningen, da kan en takstmann bli sendt ut. Og Ap-regjeringen har planen klar. Ligningskontorene skal se etter strandlinje, god utsikt, skjermet beliggenhet og om tomten er stor.
Men sett at boligeieren mener at eiendommen er verdt adskillig mindre enn det den tekniske taksten går ut på. Da må det for det første være snakk om et avvik på minst 30 prosent. En bolig som koster like over 1,5 millioner kan altså bli teknisk taksert til 2 millioner uten at myndighetene behøver å løfte en finger! Og verre enn det: som boligeier skal du ikke engang ha krav på å få overprøvet en urimelig takst. Regjeringen skriver nemlig rett ut at
«avgjørelsen av om eiendommen skal besiktiges fullt ut bør tilligge ligningsmyndighetene, og at skattyter således ikke kan kreve besiktigelse.»
Så, med andre ord, når den tekniske takstberegningen er foretatt skal det lokale ligningskontor lete med lys og lykte etter eiendommer som er taksert minimum 30 prosent for lavt i forhold til markedsverdien. Men derimot når boligeieren får en takst som er høyere enn markedsverdien, er det han som må bevise at verdien er lavere, og det er ligningskontoret selv som bestemmer om eiendommen skal takseres!
Det er nok dette Sigbjørn Johnsen mener når han skriver i brevet til meg at det ikke er riktig at systemet skal baseres på markedspris.
I brevet gjentar han påstanden om at bare om lag 20 prosent av boligeierne vil måtte betale boligskatt. Dette skriver han etter at hans egen statssekretær Marianne Andreassen har innrømmet at disse tallene er beheftet med usikkerhet. Dette er ikke tall som regjeringen har turt å skrive inn i stortingsmeldingen.
«Hvis det viser seg at vi får for store avvik på anslaget om at 80 prosent slipper boligskatt, har vi et politisk problem som å løses,» sier Andreassen. Jeg mener regjeringen har et politisk problem nå, fordi det er ikke mange som fester lit til at bare 20 prosent rammes, og det er enda færre som tror at ikke flere boligeiere vil bli rammet i fremtiden. Huseiernes Landsforbund mener Brundtland-regjeringens boligskatt vil ramme mer enn dobbelt så mange som Sigbjørn Johnsen og Marianne Andreassen sier.
En meningsmåling Høyre tok opp i sommer viste at under 20 prosent av de spurte mente regjeringens boligskattforslag var rettferdig, mens nesten 70 prosent mente den var urettferdig. Ikke engang blant Arbeiderpartiets egne velgere var det mer enn en fjerdedel som mente skatten var rettferdig.
Ikke rart det har vært et eneste kaos i Arbeiderpartiets stortingsgruppe. Ifølge en VG-opptelling på forsommeren virket det tvilsomt om man kunne komme til enighet om forslaget i egen gruppe. Flere representanter gikk åpent ut og ville fjerne hele fordelsskatten.
Det er vel kjent at det blant Ap-lagene i byene har vært stor motstand mot forslaget. Kari Heljesen i Stavanger Arbeiderparti sa blant annet:
«Personlig er jeg veldig skeptisk hvis dette blir en byskatt der folk i byene skal skattes hardere. Det er ikke rettferdig. ... Dette vil slå ut for folk som bor sentralt i Stavanger. Og vi vil jo at folk skal bo så sentralt at de kan ha gangavstand til bykjernen.»
Hvis Arbeiderpartiet ikke vil lytte hverken til oss eller til folket, så får de lytte til protestene fra sine egne.
Et forsvar regjeringen forsøker seg på er å hevde at forslaget til boligtaksering er en oppfølging av Syse-regjeringens stortingsmelding om retningslinjer for skattereformen. Her beskrev riktignok den daværende regjeringen hvordan man kunne endre boligskatten for å redusere ulempene med den. Men regjeringen skrev også at «I det videre arbeidet bør målet være en generell reduksjon i formuesbeskatningen for de fleste skattytere.» Arbeiderpartiet og den nåværende regjeringen arbeider og argumenterer derimot slik at boligeiere må frykte økt beskatning av boligformuene i årene fremover.
Høyres standpunkt  om at skatten på «fordelen av å bo i egen bolig» må fjernes  er svært nødvendig når Arbeiderpartiet med støtte fra Senterpartiet nå kan være i ferd med å legge grunnlaget for en økning av boligbeskatningen.
Denne har debatten vist hvor vanskelig det er å finne et takseringssystem som er rettferdig og gjennomførbart. Det er i seg selv en viktig grunn til at boligen ikke bør bli den sentrale delen av skattesystemet som Arbeiderpartiet legger opp til.
Da mener vi det er bedre å fjerne denne skatten. Så vet Arbeiderpartiet og velgerne hva vi mener om den saken. Velgerne kan gi uttrykk for hva de mener ved stortingsvalget om et år.
Jeg vil også vie noen minutter til den kommunale eiendomsskatten. Høyres syn er at denne må avgjøres lokalt  uten statlig press eller innblanding.
Høyre vil gå imot en kraftig økning av eiendomsskatten, slik det såkalte Zimmer-utvalget mener skal være mulig. De samme forhøyede takstene skal brukes for eiendomsskatten som for «fordelsskatten,» ifølge forslaget. Zimmer bekreftet selv ved fremleggelsen at det kan bli tale om en 4-5-dobling av eiendomsskatten for mange boligeiere. Dette kommer på toppen av de andre boligskattendringene fra regjeringen. Zimmer-utvalgets forslag passer dermed inn i regjeringens politikk for å skjerpe alle former for boligbeskatning.
Høyre er motstander av dette, på samme måte som Stavanger Høyre har avvist forslagene fra Arbeiderpartiet om å øke eiendomsskatten enten ved å skru opp takstene eller skru opp satsene.
I tillegg til det jeg nå har nevnt kommer et viktig forhold som ikke har vært nevnt mye i debatten. Hvilken betydning kommer de nye boligtakstene til å få for arveavgiften? Dette vet vi ikke idag, men med den betydning Arbeiderpartiet vanligvis legger i ord som «rettferdighet» og «likebehandling,» er det fare for at de vil arbeide for at de nye markedstilpassede takstene også blir gjeldende for arveavgift. Dermed kan arveavgiften øke kraftig, og bli mangedoblet for noen. Dette skyldes blant annet at når beløpet det skal svares arveavgift for øker, så øker også arveavgiftssatsen fordi vi har et progressivt system. Arveavgiften vil derfor øke langt raskere enn selve takstøkningen.
Boligen er i mange familier den mest betydningsfulle delen av arven fra én generasjon til en annen. Økt arveavgift er økt statlig makt på bekostning av familiens sparing. Økt arveavgift gjør det dyrere med forskudd på arv for eksempel for å lette etableringen for den yngre generasjon.
Tilsammen representerer Arbeiderpartiets nye boligskatter et kraftig angrep på den private eiendomsretten, kanskje det mest alvorlige angrepet på flere tiår. Tryggheten ved å eie egen bolig, blant annet at du kan beholde den selv om de løpende inntektene blir mindre, får et skudd for baugen, ja for noen et skudd midtskips.
* Endel eldre mennesker vil få større problemer med å bli boende i verdifulle hus.
* Endel yngre mennesker vil få større problemer med å etablere seg i omgivelser som de hadde ønsket seg for barnas oppvekst.
Eiendomsretten er til for å skape trygghet. Høyre vil forsvare eiendomsretten mot uthuling.
La meg oppsummere Høyres syn:
* Vi vil avskaffe skatten på «fordelen av å bo i egen bolig» for å gi boligeierne et vern mot skatteivrige politikere.
* Vi vil fjerne formuesskatten iløpet av stortingsperioden. Med de takstene Arbeiderpartiet foreslår vil mange boligeiere  ikke minst eldre som har nedbetalt sin gjeld  få formuesskatt for første gang i sitt liv.
* Vi vil avvise Zimmer-utvalgets oppskrift for kraftig økning i den kommunale eiendomsskatten.
