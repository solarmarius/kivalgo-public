
Stortinget, 5. april 2001
Erna Solberg
 
 
 
Gjennomslag for enklere byggesaksbehandling
Endringene i byggesaksbehandlingen som ble innført i 1998 har ført til økt byråkrati og økte kostnader for kommuner, entreprenører, håndverkere og boligkjøpere. Høyre har derfor ved flere anledninger foreslått forenklinger i byggesaksbehandlingen og har delvis fått støtte fra et flertall i Stortinget. Det har særlig vært Arbeiderpartiet og Senterpartiet som har vært motvillige til å foreta forenklinger og forbedringer i byggesaksbehandlingen.
På grunn av problemene som fremdeles eksisterer, fremmet Høyre nylig i Stortinget ytterligere forslag til forenklinger i byggesaksbehandlingen. Forslagene om å redusere dokumentasjonskravene, gjøre forhåndskonferansene mer forpliktende, standardisering, samordning av kommunenes saksbehandling og forenklinger i godkjenningskatalogen fikk støtte fra et samlet Storting.
Høyre foreslo videre å bestemme en tidsfrist for innføring av elektronisk byggesaksbehandling i kommunene, innføre en 12-ukersfrist for saker som krever full byggesaksbehandling og utvide bruken av melding. Flertallet var ikke klare til å støtte disse punktene og Høyre foreslo derfor at Regjeringen skulle arbeide videre med disse problemstillingene slik at Stortinget fikk et bredere beslutningsgrunnlag. Frp og Krf støttet Høyres forslag, men på nytt sikret Arbeiderpartiet og Senterpartiet et flertall mot et forslag som åpner for forenklinger og avbyråkratisering.
Jeg blir stadig overrasket og skuffet over Arbeiderpartiets og Senterpartiets vegring mot å forenkle byggesaksbehandlingen. Treg saksbehandling, økte kostnader og redusert boligbygging, med høyere bokostnader som konsekvens blir resultatet av disse partienes politikk, sier Erna Solberg.
