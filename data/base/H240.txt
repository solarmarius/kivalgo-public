
Stortinget, 19. januar 1996
Siri Frost Sterri, utdanningspolitisk talskvinne, H
"Hvor åpne er åpne universitetsstudier?"
I spørretimen onsdag 24. januar 1996 stiller undertegnede følgende spørsmål til utdanningsministeren:
"I følge Adresseavisen l6/1-96 er flere av de tradisjonelt åpne studiene ved NTNU nå i vårsemesteret lukket etter vedtak i det tidligere høgskolestyret ved AVH.
Hvordan vurderer statsråden disse beslutningene på bakgrunn av Stortingets ønske om åpne universitetsstudier?"
Begrunnelse: Jeg ønsker å få avklart følgende:
Har departementet godkjent disse lukningsvedtakene?
- Hvis ja, med hvilken begrunnelse? Stortingsflertallet har bevilget ekstra midler for å sikre gjenåpning av tradisjonelt åpne studier ved universitetene. Flertallet vil om nødvendig bevilge mer penger i revidert nasjonalbudsjett for å sikre dette.
- Hvis nei, er vedtaket ulovlig, og statsråden bør gripe inn.
Deler statsråden AVH's fortolkning av åpne studier som innebærer at så lenge fakultetet er åpent, kan de enkelte fagstudier være lukket. En slik fortolkning er etter mitt skjønn svært spesiell og i alle fall i strid med intensjonen bak ønsket om åpne studier.
Hvilken strategi har statsråden for å oppfylle Stortingets ønske om åpne studier? Fra og med studieåret 96/97 ligger alle beslutninger om lukking av studier til Stortinget.
Siri Frost Sterri
