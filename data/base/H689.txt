
Pressemelding, Høyres Stortingsgruppe, 21. januar 1998
Ivar Kristiansen
Nedbygging av FKN?
Forsvarets kommandostruktur diskuteres. Så vel i NATO-ledelsen og i Forsvarets overkommando som i departementet drøftes Forsvarets fremtidige kommandostruktur. I denne forbindelse stiller stortingsrepresentant Ivar Kristiansen (Høyre) spørsmål til Forsvarsminister Dag Jostein Fjærvoll i onsdagens spørretime om det foreligger planer i departementet som vil medføre ytterligere nedbygging av Forsvarskommando Nord I (FKN).
Den militære aktivitet foregår i det alt vesentlige fortsatt i Nord-Norge. Øvelser med og uten internasjonal deltakelse gjennomføres i hovedsak i Troms eller Nordland. Det militære trusselbildet for nasjonen er ikke endret i den grad at det skulle tilsi at endringer i kommandostruktur starter med nedbygging eller nedlegging av FKN på Reitan, sier Ivar Kristiansen.
Kristiansen viser også til at FKN og FKS - i motsetning til FO (Forsvarets overkommando) har tatt sin del av budsjettnedskjæringene som gjennomføres i Forsvaret.
Omstillingen i Forsvaret må ikke få samme preg som endringene i post- og teletjenesten, med det resultat at «hovedkontorene» styrkes på bekostning av aktivitet og satsing der aktivitetene hører hjemme, sier Kristiansen.
