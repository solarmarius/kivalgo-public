
Stortinget, den 6. juni 1996
Kommentar fra stortingsrepresentant Harald Ellefsen:
La statens aksjer
bli folkets aksjer
Omsider har det lykkes Høyre å få alle de ikke-sosialistiske partiene, foreløpig unntatt Fremskrittspartiet, med på å selge en stor del av Statens aksjer i Den norske Bank til det norske folk med skatterabatt. Metoden er en ekstra kvote for Aksjesparing med skattefradrag (AMS) i forbindelse med det salg av 127 millioner aksjer i DnB som nå skal gjennomføres. Det planlagte salget vil bringe Statens eierandel i vår største bank ned fra 72 til 52 prosent. Det vil i så fall være et håndslag for selveierdemokratiet og folkekapitalismen som ingen hadde trodd det var mulig å få det venstrevridde Senterpartiet med på.
Carl I. Hagen har idet disse linjene skrives (torsdag 6. juni) ennå ikke vært i stand til å fortelle hva han og Fremskrittspartiet mener om saken. Han har bare fortalt hva han mener om det parlamentariske spillet. Det er rystende at et parti som påberoper seg å være høyreorientert kan vakle i et slikt grunnleggende ideologisk spørsmål. For Høyre er sakens innhold det interessante: Muligheten for et omfattende spredningssalg av aksjene i en statlig storbank til det norske folk. For første gang i landets historie vil det i så fall bli gjennomført en privatisering som kan legge grunnlaget for en bred folkekapitalisme i Norge.
Det politiske gjennombrudd i saken kom sist fredag, da Senterpartiet i finanskomiteen gav beskjed om at de kunne tenke seg å medvirke til et slikt spredt aksjesalg med skatterabatt til norske privatpersoner. Tidligere har Senterpartiet stemt imot alle Høyre-forslag om å selge statlige aksjer med rabatt, enten salget skulle skje til den brede opinion eller til tidligere bankaksjoner som under bankkrisen ble utsatt for et slags «bankran». Formelt kan Senterpartiet begrunne sitt nye Høyre-inspirerte standpunkt med at en egen AMS-kvote vil innebære at de skattytere som benytter seg av ordningen ikke kan la seg friste til å selge aksjene videre før det er gått fire år.
Det dreier seg om det siste store salg av statlige bankaksjer i denne stortingsperioden. Et flertall er ikke villig til å redusere Statens eierandeler i DnB og Kassa til under 50 prosent. Men dersom Høyres AMS-forslag blir vedtatt, og det blir en suksess, kan det i neste omgang være lettere å få aksept for en ytterligere privatisering etter de samme linjene. Høyre vil være en utålmodig pådriver for at det skal skje. Foreløpig kan vi slå fast at det som hittil har skjedd i DnB-saken kan tyde på at Høyres og Jan P. Syses gamle kongstanke om selveierdemokrati igjen er i ferd med å komme til heder og verdighet.
