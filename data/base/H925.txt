
Oslo, den 24. november 1999
Annelise Høegh, Høyres helsepolitiske talskvinne:
- Når vil helseministeren ta ansvar?
Direktørene ved de fire regionsykehusene slår alarm om den økonomiske situasjonen ved sykehusene. Resultatet av underskudd ved sykehusene blir et dårligere tilbud til pasientene.
"Det er desverre ikke overraskende. I helseministerens budsjettforslag ble det statlige tilskuddet til regionsykehusene ikke prisjustert  det har ikke blitt prisjustert siden 1995. Dette har kostet sykehusene totalt nærmere 300 mill kr i løpet av denne perioden. Helseministeren kan ikke løpet fra dette ansvaret", sier Annelise Høegh og viser til at Høyre i sitt alternative budsjett foreslår å øke dette tilskuddet med 90 mill kr utover Regjeringens forslag.
Annelise Høegh viser til at det også er helseministeren som har fremmet forslag om å redusere satsene for innsatsbasert refusjon til sykehusene i forbindelse med endringene i reglene for det såkalte DRG-krypet. Disse endringene skulle være til fordel for sykehusene, men helseministeren gir mindre med den ene hånden enn han tar med den andre når han samtidig stiller krav om reduserte kostnader ved sykehusene. "Det beste effektivitetskravet i ordningen med innsatsstyrt finansiering ligger i at sykehusene får økte inntekter dersom de klarer å frigjøre ressurser som kan sikre flere behandling", mener Annelise Høegh.
I systemet for innsatsstyrt finansiering får sykehusene betalt for en gjennomsnittspasient innenfor de ulike diagnosegruppene. I dette systemet kommer regionsykehusene, som har en overvekt av mer kompliserte tilfeller dårligere ut enn de andre sykehusene.
"Høyre fremmer i forbindelse med budsjettet forslag om å utarbeide et system med differensierte priser, som tar hensyn til at regionsykehusene behandler mer kompliserte og mer kostbare tilfeller enn de øvrige sykehusene. Jeg oppfordrer de andre partiene på Stortinget til å støtte dette forslaget, slik at regionsykehusene får betalt for den jobben de faktisk gjør", sier Annelise Høegh.
Høyre foreslår også å øke satsen for innsatsstyrt finansiering fra 50 til 60 pst, og at denne skal gå direkte til sykehusene uten å ta veien om fylkeskommunen.
Høyre har tidligere fremmet forslag om statlig ansvar for sykehusene, for å unngå at pasientenes behov for behandling blir en kasteball mellom forvaltningsnivåene.
