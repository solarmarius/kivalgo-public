
Oslo, den 28. oktober 1998
Næringspolitisk talsmann Ansgar Gabrielsen:
Høyres forslag gir gode rammebetingelser for næringslivet
Høyres budsjettforslag legger forholdene bedre til rette for mennesker med pågangsmot, skaperevne og ønske om å lykkes. Det må lønne seg å jobbe og skape en fremtid for seg selv og sin familie. Gode arbeidsbetingelser for næringslivet er grunnlaget for fremtidens velferdssamfunn. For å gi småbedrifter og etablerere best mulige livsvilkår vil Høyre fjerne kostbare reguleringer og redusere skatter og avgifter. Næringslivet trenger fremfor alt stabile rammebetingelser.
Regjeringens forslag om skatte- og avgiftsøkninger og endringer i skattesystemet er derfor uakseptable for Høyre. Gjennom forbedret sykelønnsordning og besparelser i offentlige utgifter oppnår Høyre innstramninger som legger grunnlaget for et lavere rentenivå. Reduserte gjeldskostnader er viktig for store deler av næringslivet. Høyre satser også sterkt på samferdsel. Det øker verdiskapingen og bedrer næringslivets konkurranseevne over hele landet.
Høyre vil opprettholde refusjonsordningen for sjøfolk. Ordningen er viktig for fortsatt rekruttering til sjømannsyrket. Utviklingen i hele det maritime næringsmiljøet er avhengig av kunnskaper og erfaringer hos norske sjøfolk. Uten refusjonsordningen vil rekrutteringen stoppe opp, og det unike norske maritime kompetansemiljøet forvitre. Av hensyn til fremtidig næringsutvikling og verdiskaping over hele landet mener Høyre det er viktig å bevare verdens eneste komplette maritime næringsmiljø som et norsk konkurransefortrinn. Med unntak av økningen i tonnasjeavgiften går Høyre derfor også imot Regjeringens forslag om skjerpelser i rederibeskatningen. Forslagene gir en kraftig skatteskjerpelse og undergraver tilliten til den nye maritime næringspolitikken. Høyre vil ikke sette den positive utviklingen innenfor maritim næring på spill.
Hovedpunktene i Høyres budsjettforslag for næringslivet:
* Ingen økning av bedriftsskatten til 29 pst.
* Ingen utvidelse av arbeidsgivers ansvar for sykelønnsordningen.
* Egenandel i sykelønnsordningen som reduserer sykefraværet
* Ingen økning i el-avgiften og avgiften på fyringsolje.
* Ingen konjunkturavgift.
* En mrd kr i ekstra satsing på veibygging
* Økt medeierskap- endret tidspunkt for skattlegging av opsjoner i egen bedrift.
* Redusert formueskatt.
* Refusjonsordningen for sjøfolk beholdes
* De viktigste skatteøkningene for norske rederier avvises.
* Økte bevilgninger til internasjonal markedsføring.
* Økt satsing på opprusting av fiskehavner og farleier.
* Fjerning av kunstgjødselavgiften i landbruket
