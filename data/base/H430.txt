
4. juni 1997
Jan Petersen:
Regjeringen jagland er tafatt
Høyres leder, Jan Petersen, etterlyste i dag i Stortinget når det bebudete mandatet for en ny maktutredning vil bli lagt frem.
Spørsmålet var stilt til statsminister, Thorbjørn Jagland, som valgte å la statsråd Brustad svare på spørsmålet i sitt sted. Petersen er sterkt kritisk til regjeringens prioritering av tid når statsministeren velger å møte til et samråd i Bergen og ikke tar seg tid til å svare på spørsmål i Stortinget i den siste spørretimen i stortingsperioden.
«Det kan se ut som at Regjeringen mener at det er viktigere å bruke tiden på samråd, enn å svare på spørsmål i Stortinget», sier Petersen.
Statsråd Brustad sa at forslaget til mandat for maktutredningen vil bli fremlagt sammen med forslaget til statsbudsjett til høsten. Jan Petersen ser ikke noen grunn til å være fornøyd med svaret som ble gitt. «Dette vitner om den tafatthet og mangel på fremdrift som vi nå ser i arbeidet til regjeringen Jagland. Det er beklagelig at Regjeringen bruker et helt år på å lage et mandat for en utredning som statsministeren selv har tatt til orde for», avslutter Petersen.
