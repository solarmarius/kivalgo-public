
Jan Petersen, Høyres leder
Fylkesordførernes sommermøte
Bodø, 7. august 1995 kl. 10.30.
Hva med fylkeskommunens fremtid?
Fylkeskommunen i sin nåværende form feirer neste år sitt 20 års jubileum. Fylkeskommunen er derfor i år inne i sitt siste tenår. Fylkeskommunen har kanskje ikke vært den mest opprørske tenåring, men den har hele tiden stilt spørsmålet om hva som er «meningen med livet». På samme måte bør vi stille spørsmålet om hva som egentlig er meningen med å ha en fylkeskommune. Jeg er glad for at fylkesordførerne inviterer til en slik debatt, og håper at dere - som nå er fosterforeldre til denne tenåringen - møter en slik debatt på en fordomsfri måte.
Da fylkeskommunen i sin nåværende form ble opprettet i 1976, var desentralisering, demokratisering og effektivisering ord som ofte gikk igjen som begrunnelse for reformen. Disse ordene har ofte innebygde motsetninger, motsetninger som nok ikke ble godt nok utredet før reformen fant sted. Det kan stilles spørsmål ved om prosesser i retning av økt demokrati, desentralisering og effektivisering kunne vært iverksatt på en annen måte enn med et selvstendig forvaltningsnivå på fylkesplan.
I ettertid må man nok erkjenne at den fylkeskommunale reform ikke ble utløst som følge av noe folkekrav om økt demokratisering. Befolkningen var den gangen, og er fremdeles i dag, ganske uvitende om fylkeskommunen og dens oppgaver. Det viser seg at svært mange ikke har den fjerneste idé om hvilket forvaltningsnivå som er ansvarlig for de enkelte tjenestene, det være seg ligningskontor, arbeidskontor, trygdekontor eller sosialkontor. Det er heller ikke så mange flere som har oversikten over hvem som er ansvarlig for sykehusene, tannhelsetjenesten, sykehjem, videregående skoler, grunnskolen eller kollektivtilbudet. For den vanlige borger flyter dette sammen til «det offentlige byråkrati». Det publikum er opptatt av er den service og hjelp man får, og da ser man liten forskjell på en statlig, kommunal eller fylkeskommunal tjenestemann.
Dette er også Høyres utgangspunkt for å diskutere fylkeskommunens fremtid: Er innbyggerne tjent med fylkeskommunen som forvalter av viktige tjenester - eller kunne disse tjenestene vært produsert av andre på en slik måte at innbyggerne ville vært minst like fornøyd?
Høyre er ikke fornøyd med at demokrati betyr velgernes rett til å velge kun hvert fjerde år. Vi ønsker at innbyggerne skal kunne velge hver dag, dersom de har behov for det. Vi ønsker ikke å velge fylkespolitikere som så skal ha eneretten til å velge videregående skole på vegne av oss selv eller våre barn. Vi ønsker at eleven skal kunne få velge skole. Vi ønsker at pasienten skal kunne få velge sykehus.
Vi synes ikke desentraliseringen er kommet langt nok, når oppgavene bare overføres nedover i forvaltningsnivåene. Vi mener at desentraliseringen og nærhetsprinsippet først er oppfylt når den enkelte og familien selv kan treffe flere valg.
Mer valgfrihet til offentlige tjenester vil gjøre alle som trenger disse tjenestene mindre maktesløse overfor systemet. Ta en eldre person som venter på en hofteoperasjon. Hvorfor skal vi akseptere at systemet tvinger henne til å vente?
Valgfrihet er prinsipielt sett et viktig verktøy i modernisering av velferdssamfunnet fordi:
valgfrihet fremmer mangfold og nye idéer,
valgfrihet er et korrektiv som fremmer konkurranse og kvalitet,
valgfrihet fremmer sosial rettferdighet, fordi man får valgmulighet også uten penger,
valgfrihet mobiliserer ansvar,
valgfrihet fremmer det direkte folkestyret, og
valgfrihet sparer ressurser, fordi du får det du etterspør.
Når det mangler slik valgfrihet i det kommunale og fylkeskommunale tjenestetilbudet - da må det gjøres noe med systemfeilene.
I vårt prinsipprogram står det: «Lokale folkevalgte organer må gis frihet til å organisere sin egen virksomhet, samtidig som statens virksomhet på lokalplanet bygges ned». Når vi stiller spørsmål ved fylkeskommunens oppgaver og dets fremtid, er det altså ikke ut fra ønsket om mer statlig regional styring.
Helse
Problemene i organiseringen av helsevesenet blir åpenbare for stadig fler. Hverdagen for mange behandlingstrengende i Norge preges av frustrasjoner og helsekøer - til tross for den store innsatsen som gjøres av folk som jobber i helsevesenet.
Innenfor helsevesenet er det feil i systemet. Det tror jeg blir erkjent av stadig flere - både pasienter og fagfolk. Likevel vil ikke Arbeiderpartiet se at det er behov for å gjøre noe med systemfeilene. Da Stortinget behandlet Regjeringens tafatte helsemelding ville Thorbjørn Jagland ikke gå med på at det er store problemer. Han sa:
"Vi har et godt og effektivt helsevesen i Norge. Jeg tror det er nødvendig å ha dette som utgangspunkt for dagens debatt om mål og virkemidler i helsepolitikken."
Bare på de tre månedene som har gått siden Jagland sa dette har helsekøene vokst til over en kvart million mennesker. Antall brudd på ventetidsgarantien har økt med en tredel. Til enhver tid står det nå 6.200 mennesker i kø med brutte ventetidsgarantier. Mener Thorbjørn Jagland fremdeles at det ikke er behov for å gjøre noe med systemfeilene som tvinger pasienter må vente?
I det siste har vi fått to viktige informasjoner om problemene i helsepolitikken:
Helsekøene har fortsatt veksten fra de siste tre år. Vel 66.000 pasienter har nå ventet i mer enn et halvt år.
En rapport viser at ingen har sørget for skikkelig oversikt over hvem som trenger behandling og når de kan få den.
Helseministeren prater flåsete om «den forbaska ventelistegarantien.»
Det er Stortinget som etter forslag av Syse-regjeringen har vedtatt ventetidsgarantien. Mot Arbeiderpartiets ønske vedtok Stortinget i april at ventetidsgarantien skal forbedres. De nåværende garantipasientene skal få en behandlingsgaranti på tre måneder. De fleste pasientkategoriene som er uten garanti idag skal få en seks-måneders garanti.
Når helseminister Werner Christies holdning til dette er slik at han på Dagsrevyen forleden kunne snakke om «den forbaska ventelistegarantien,» viser det mangel på respekt for den viktige oppgaven han har. Det viser mangel på respekt for pasientene. Det viser mangel på respekt for dem som vil stramme opp helsepolitikken.
Jeg tror mange begynner å reagere på den manglende seriøsitet som preger enkelte sider av Arbeiderpartiets helsepolitikk. De har knyttet for mye prestisje til en politikk som ikke virker. Dermed blir politikken preget av motvilje.
De er ikke villige til å innse alvoret i kø-situasjonen.
De er ikke villige til å la pasientene velge, slik at kapasiteten kan utnyttes bedre.
De er ikke villige til å la pengene følge pasienten, slik at sykehusene får noe igjen for å ta unna køer.
De er ikke villige til å høre på forslag som de ikke har kommet på selv.
Pasientene blir skadelidende når det ikke blir gjort noe med feilene i systemet. Arbeiderpartiet har vist at det er et politisk mål å beholde en helseordning som forhindrer misfornøyde pasienter i fritt å bytte sykehus.
Høyre vil gripe fatt i disse problemene ved å foreslå reformer som gir pasientene valgfrihet i samråd med sin lege. Pengene må følge pasientene til det behandlende sykehus. Pasienters medinnflytelse må gjelde fullt ut innenfor det offentlig betalte helsevesen. Systemet må være til for pasientene  ikke omvendt.
En mer reell valgfrihet kan gi bedre ressursbruk. Når pasienten selv kan fatte valg, i samråd med sin lege, får hele systemet fortløpende informasjon om hva som fungerer godt og hva som må forbedres. Pasientenes valg er meget verdifull informasjon som helsevesenet ikke kan skaffe seg på andre måter.
Videregående skole
Høyres mening vil ha fritt valg til videregående skole, innenfor eller utenfor eget fylke. Selvstyrte, desentraliserte skoler må kunne konkurrere om å tiltrekke seg elever. Pengene må følge eleven til den skolen som velges. Konkurranse og valgfrihet for foreldre og elever betyr samtidig at skolene blir ansvarlige for de resultatene som oppnås. La meg illustrere hvordan det kan være idag:
Fylkestinget i Sogn og Fjordane har vedtatt at det videregående skoletilbudet skal opprettholdes i Vik i Sogn. Men i sommer viste det seg at kun 8 elever ønsket å ta almenfag på denne skolen. Dermed måtte fylkeskommunen bestemme at elever fra Leikanger over Sognefjorden også skulle gå her, til tross for at de helst ville gå i Sogndal.
Elever i Gulen ønsket å gå på skole i Masfjorden, fordi de da ville slippe å flytte hjemmefra. Men det gikk ikke fordi Gulen er i Sogn og Fjordane og Masfjorden er i Hordaland.
Elever i nærheten av Raufoss ønsket å gå på skole på Tranberget i Gjøvik. Men det gikk ikke, for fylkeskommunen hadde bestemt at de skulle gå på Raufoss. Dermed måtte mange også ta en annen studieretning enn de ønsket.
Ærlig talt, slik kan vi ikke ha det. Høyres forslag er ganske enkelt: full frihet til å søke på videregående skoler i hele landet.
Samtidig må det bli langt større åpenhet om skolens resultater. Vi må oppfylle
elevenes rett til å vite hva slags skole de går på eller vil søke på,
foreldrenes rett til å vite hva slags utdannelse barna får,
lærernes rett til å vite hverledes deres innsats vurderes,
skoleledelsens rett til å vite brukeres syn på resultatene og innsatsfaktorene i undervisningen,
og politikernes rett til å vite resultatet av bevilgninger og politiske retningslinjer.
Høyre vil opprette et uavhengig skoleinspektorat som kan føre oppsyn med kvaliteten. Det kan innebære
mer nøktern evaluering av opplæringens kvalitet, ikke minst i fagopplæringen,
kontroll med at skolemyndighetene ikke forandrer eksamenskrav og eksamensopplegg slik at det blir umulig å vite hvordan det faglige nivå i skolen utvikler seg,
standardiserte prøver, slik at elevenes resultater kan sammenlignes fra det ene året til det andre,
kontroll med at karakterene viser hvor eleven står faglig,
og overtagelse av flere av de oppgaver statens utdanningsdirektører idag har.
Den problematiske gjennomføringen av Reform 94 er ikke over. Vi har knapt tidligere sett en viktig reform bli startet opp på et så ufullstendig grunnlag. Når statsråd Hernes' lynstogsfart ikke har resultert i en skikkelig krise, har han først og fremst fylkene å takke for dette.
Statsråd Hernes har lagt opp til en A4-skole hvor elevene må tilpasse seg statsrådens modeller. Høyre mener det heller er skolen som må tilpasse seg elevene. Vi har derfor krevet en rekke bedringer for å heve kvaliteten og øke fleksibiliten:
flere grunnkurs,
alternative løp innenfor yrkesutdannelsen, slik at man bedre enn idag kan ivareta behovene til lite skolemotiverte elever,
oppmykning av de stivbente lærlingereglene, slik at bedriftene igjen får rett til å velge sine egne lærlinger.
Viktige stikkord for Høyre i skolepolitikken er valgfrihet, selvstyre og frihet for skolene til å foreta egne prioriteringer. Etter Høyres mening er det mye å vinne på å overføre mer myndighet til den enkelte skole. Dette vil stimulere til bedre ressursbruk og gi større spillerom til å utvikle pedagogikk, arbeidsformer og organisasjon.
SND og fylkeskommunene
SNDs fremtid er oppe til behandling. Debatten vil være tosidig, innholdet i SNDs virkemiddelapparat og hvordan SND skal organiseres på det regionale nivået. Debatten vil nok være forskjellig i de ulike fylkene, fordi fylkeskommunene har organisert sitt næringsrettede arbeid ulikt og aktivitetsnivået innenfor dette arbeidet varierer - først og fremst avhengig av hvor stor andel av kommunene i det enkelte fylket som er innenfor det distriktspolitiske virkeområdet.
Målet med en omorganisering er at brukerne ikke lenger skal oppleve en to-deling på regionalt nivå. Det er det stor enighet om. Uenigheten går som kjent på om det er SND regionalt som skal overta fylkeskommunens virkemiddelapparat, eller om fylkeskommunene skal overta SNDs virkemidler. Hva er best for bedriftene: Et SND-kontor i hvert fylke, underlagt en sentral ledelse, eller et fylkeskommunalt ansvar, med politisk styring over de regionale virkemidlene.
Da SND ble opprettet, påpekte Høyre behovet for å styrke den næringspolitiske siden av virkemiddelpakken i forhold til den distriktspolitiske. Høyre sikret flertall for at SND fikk en regionalisert struktur med mål om nærhet til bedriftene og profesjonalitet i saksbehandlingen.
Uansett hvor godt det offentlige støtteapparat er organisert, kan det aldri reparere skadene som stammer fra dårlige rammebetingelser for næringslivet. Men målet må være å gjøre virkemiddelapparet så bedriftsvennlig som mulig. For Høyre vil næringslivets behov være retningsgivende ved den fremtidige organiseringen av SND.
SND skal ikke drive bankvirksomhet i konkurranse med bankvesenet, og på den måten svekke grunnlaget for spare- og forretningsbankene i distriktene, men være småbedriftenes støtteapparat ved risikofinansiering. SND skal også bidra med såkornkapital til realisering av lønnsomme utviklingsprosjekter basert på norsk industri- og teknologimiljø.
Selv om enkelte kanskje allerede nå ønsker å trekke konklusjoner om Høyres standpunkt i denne saken, så er det for tidlig. Vi skal gjennom Høyres Bedriftskanal, der vi har direkte toveis kommunikasjon med 3000 småbedrifter, ha en høringsrunde om SND. Vi vil ha brukernes syn på problemstillingen før partiet trekker sin konklusjon.
Tenk nytt, bruk anbud!
Utfordringene i fylker og kommuner kan ikke løses uten at det tenkes nytt. Fylkene sitter med ansvaret for å gi innbyggerne trygghet innen helse og skole. Da kan man ikke akseptere at pengene sløses bort bare fordi det er enklest å fortsette som tidligere. Men likevel ser vi at Høyre-forslag om bruk av anbud på kommunale oppgaver nedstemmes i et stort antall kommuner.
Høyre vil nå sette sterkere søkelys på bruk av anbud og effektiviseringer  for å kunne løse trygghetsoppgavene bedre. Det er kvaliteten på dette tjenestetilbudet som avgjør  ikke om enhver tjeneste organiseres fra et offentlig kontor og utføres av en offentlig ansatt.
Noen sier at vi kan la være å effektivisere og bruke anbud. Men da har vi mindre penger å skaffe eldreomsorg og skoler for. Arbeiderparti-folkene i kommunestyrene er stort sett motstandere av anbud og konkurranse om kommunale tjenester. Men det er en pris for slike unnlatelsessynder!
Jeg vil gi noen eksempler:
Hvis ikke Drammen hadde effektivisert renhold og brukt anbud på avfallshåndtering og banktjenester  da ville byen hatt et langt dårligere tilbud til de eldre. Drammen har spart 25 millioner kroner pr. år ved hjelp av anbud. Det tilsvarer 100 millioner kroner i en kommunestyreperiode. Disse pengene er direkte kommet innbyggerne til gode.
Hvis ikke Sandnes hadde omgjort kommunale legestillinger til private legekontorer  da ville folk fremdeles ventet i flere uker på legetime.
Hvis ikke Nordland og Oppland fylke hadde tatt i bruk anbud innen rutegående trafikk - da hadde de hatt mindre penger å bruke på sykehus, skoler og veier.
Bare innen samferdselssektoren i Norge har vi monopolvirksomhet for over 8 milliarder kroner. Rundt halvparten av dette knytter seg til fylkeskommunal drift. Vi ser at anbud gir besparelser på 5, 10, ja, noen ganger helt opp i 30 -40 pst. Det er på denne bakgrunn nesten ubegripelig at det kan være så sterk motstand mot å gjøre kommunale jobber til private jobber.
Det kan være flere grunner til at det er gjort for lite på dette området:
Det kan være vanetenkning.
Det kan være bekvemmelighet.
Det kan være tradisjonell motstand mot endringer.
Det kan være ideologisk motstand fra venstresiden.
Det kan være Arbeiderpartiets nære forhold til Kommuneforbundet.
Det kan være Regjeringens totale motvilje mot å hjelpe kommunene med denne jobben.
Regjeringen demonstrerer sin passivitet på følgende måte: Den gir ingen skikkelig rettledning til fylker og kommuner som vil effektivisere og bruke anbud. Den foretar ingen ordentlig innsamling og distribusjon av erfaringer. De anbudsforskrifter som Samferdselsdepartementet måtte vedta etter press fra Høyre er nesten ubrukelige fordi de effektivt fremmer interessene til den som utfører oppgavene idag.
Beskjeden fra Høyre er klar:
Vi vil ved lov sikre at anbud blir hovedregelen på alle tjenesteområder i kommuner og fylkeskommuner.
Vi vil fastsette nasjonale normer for anbudsordninger som kan sikre forbrukerne en mer effektiv utnyttelse av skattepengene.
Vi vil gjennomføre kommunale anbudsrunder med jevne mellomrom og innenfor et større antall områder enn idag.
Dette betyr at vi snur «bevisbyrden.» Hvis det ikke utlyses anbud, må kommunene komme opp med en meget god forklaring på hvorfor det er til innbyggernes beste å la det være. Høyres jobb er å tale innbyggernes sak!
Behov for revurdering
Høyre krever en helt annen tenkning rundt offentlige tjenester:
Høyre vil ha mest mulig valgfrihet for pasienter og elever. Arbeiderpartiet er tilfreds som det er.
Høyre vil ha direkte brukerstyring ved at pengene følger brukeren til det valgte sykehus eller den valgte skole. Arbeiderpartiet er tilfreds som det er.
Høyre vil ha konsentrasjon om trygghetsoppgavene og systematisk bruk av anbud. Arbeiderpartiet er tilfreds som det er.
Nå har ikke jeg nevnt Senterpartiet i denne sammenheng. Men så er det heller ingen som nevner Senterpartiet i denne sammenheng.
---
Høyres forslag tar utgangspunkt i brukernes behov - ikke i eksisterende organisering eller i ansvarsfordelingen mellom forvaltningsnivåene. Men den brukerorienteringen Høyre tar til orde for får stor betydning for organiseringen av tjenestene.
Sykehuseierens oppgave blir å tilpasse seg de behov brukerne selv melder inn i samråd med legen sin. Dette betyr ikke at alle økonomiske sorger er over. Men det er ikke poenget her. Det viktige i denne sammenheng er at fylkestingets politiske oppgave - å fordele sykehusressurser - langt på vei forsvinner. Det som står igjen er å drive sykehusene rasjonelt og fleksibelt, for de pengene som følger med pasientene. Da må sykehusene være tilstrekkelig fristilt.
Også i skolesektoren vil Høyre flytte makt fra skoleeier og over til innbyggerne selv. På samme måte som for sykehusene blir det mindre interessant hvem som er eier av institusjonen som tilbyr tjenestene - bare enhetene blir mer selvstendige og får god evne til omstilling og til å rette seg etter brukernes behov.
Med slike valgfrihetsreformer blir ikke jobben lenger å bestemme hvem som skal gå på hvilken skole eller hvordan pasientene skal fordeles. Jobben blir å drive på en slik måte at innbyggerne vil bruke tilbudet. Men den jobben behøver man ikke nødvendigvis å være fylkeskommune for å gjøre.
Det er etter Høyres mening her debatten om offentlig organisering og oppgavefordeling mellom forvaltningsnivåene begynner. Høyre mener en gjennomtenkning av dette bør munne ut i en bred forvaltningsreform. For å hjelpe oss i arbeidet med å vurdere fylkeskommunens fremtid har vi nedsatt et utvalg ledet av professor Victor Norman. Én ting er sikkert: Med Høyre skal brukerne få sitte i førersetet - vi må ha den offentlige forvaltning og de forvaltningsnivåer som er nødvendige for å sikre dette.
