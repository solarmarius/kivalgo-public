
Nord-Trøndelag 6. september 1997
Jan Petersen, Høyres leder
Valget står også om vårt forsvar
Høyre vil bevare et sterkt Luftforsvar
Luftforsvaret har utvilsomt en svært sentral funksjon i vårt forsvar. Likevel mangler det flyvere og teknisk personell. Og driftsbudsjettet strammes inn ytterligere. Luftforsvaret må redusere med ca. 260 årsverk. Flyveravgangen har vært dramatisk i en tid der Luftforsvaret står overfor store nyanskaffelser. Personellmangelen har sammenheng med for lave bervilgninger fra Arbeiderparti-regjeringen og et flertall på Stortinget.
Mangelen på teknisk personell og personell innen administrasjon gjør at flyene blir stående i hangaren. Høyre foreslo senest i år påplusninger for å avhjelpe personellflukten fra Luftforsvaret. Høyre mener at økte budsjettrammer må kombineres med bedre incitamenter for å beholde flyvere og teknikere i Luftforsvaret. Det innebærer mer fleksibel lønns- og personalpolitikk. Høyre har tatt opp saken ved flere anledninger i Stortinget, og lagt press på Kosmo. Høyre følger opp med budsjettrammer som gjør Luftforsvaret bedre istand til å holde på flyvere og teknisk personell.
Trøndelag er idag et viktig område for utdanning av flyvere til Forsvaret: Luftkrigsskolen ligger i Trondheim og Luftforsvarets flyskole ligger i Værnes. På grunn av et svært stramt driftsbudsjett, som regjeringen vil ha enda strammere, vil det finne sted en større rasjonalisering av Luftforsvarets drift i løpet av neste år og årene som kommer - dersom Arbeiderpartiet får bestemme!
Med Høyres budsjettrammer for Luftforsvarets drift vil vi unngå en slik voldsom rasjonalisering av Luftforsvaret. Høyres politikk går ut på at forsvarsevnen kommer foran alt annet når det gjelder organiseringen i Forsvaret.
Varsel om nye budsjettkutt fra Arbeiderparti-regjeringen
Lekkasjer fra neste års forsvarsbudsjett bærer bud om nye kutt i Forsvarets drift. Jørgen Kosmo forsøker nok en gang å skjule Arbeiderparti-regjeringen kutt-planer og legger offentlig munnkurv på Forsvarets folk for å forhindre dem i å si ifra om kuttenes virkninger på vår forsvarsevne.
Når Forsvarets folk likevel trosser forsvarsministeren er det grunn til å ta varslene på alvor. Forsvaret sliter allerede med store personellproblemer som følge av kutt i driften. Forsvaret får ikke bevilgningene som er nødvendig for å følge opp de mål Stortinget har vedtatt i langtidsprogrammet for Forsvaret.
Det nye Stortinget skal behandle nytt langtidsprogram for Forsvaret neste år. La oss håpe det får en bedre oppfølging enn det inneværende langtidsprogrammet. Da Stortinget vedtok langtidsprogrammet for Forsvaret 1994-98 forutsatte det at de vedtatte mål ble fulgt opp med nødvendige midler, dvs. årlige bevilgninger til Forsvaret. Høyre har vært tro mot målsettingene i langtidsprogrammet i de årlige budsjettbehandlinger i Stortinget.
Med Høyres budsjettopplegg ville vi hatt samsvar mellom mål og midler. Vi ville stått bedre rustet til å unngå personellkrisen som idag preger Forsvaret, og vi ville lettere kunne opprettholde verneplikten og tilby de vernepliktige en mer attraktiv førstegangstjeneste.
Høyre er bekymret over personellsituasjonen i Forsvaret, som er kritisk i alle forsvargrener. Mange stillinger står idag ubesatt - i en tid da Forsvaret er inne i store omstillinger og da store materiellinvesteringer skal foretas.
Hæren mangler offiserer. Særlig er forsyningsavdelingene hardt rammet av personellmangel. Det mangler bl. a. våpenteknisk personell, ingeniører, datakyndige og personell til trenavdelinger og Hærens forsyningskommando. Høyre har ved hvert budsjettoppgjør siden langtidsprogrammet for Forsvaret ble vedtatt foreslått store påplusninger i forhold til regjeringens budsjett, men uten å ha fått flertall.
Luftforsvaret mangler flyvere og teknisk personell. Høyre foreslo senest i år påplusninger for å avhjelpe personellflukten fra Luftforsvaret. Høyre har tatt opp saken ved flere anledninger i senere tid, og lagt press på Kosmo.
Sjøforsvaret mangler maskinister og ulike spesialister som gjør at MTBer og ubåter blir liggende til kai. Det har vært mye avgang til næringslivet. Situasjonen er særlig kritisk i og med at Sjøforsvaret står foran store nyanskaffelser. Også her har Høyre foreslått store påplusninger som har blitt nedstemt av stortingsflertallet.
Regjeringen led nederlag på sitt forslag om å slå sammen Heimevernet og Hæren. Regjeringen har gjennom sine budsjetter lagt opp til redusert øvingsaktivitet i HV, men Høyre har fått flertall for påplusninger for å sikre et sterkt og selvstendig HV som er tilsdedeværende i alle deler av landet.
Arbeiderpartiet, Sp, KrF og SV har sikret flertall for et budsjettopplegg som hvert eneste år siden Stortinget vedtok langtidsmeldingen for Forsvaret har svekket driften i Forsvaret. Disse partiene har vedtatt budsjettrammer som har gitt mellom fem og seks milliarder kroner i underdekning på driften i Forsvaret i forhold til nivået fastsatt i Forsvarskommisjonen av 1990 som ligger til grunn for inneværende langtidsmelding for Forsvaret. Det har dermed blitt et misforhold mellom drift og investeringer som har gitt grunnlag for den personellkrisen vi ser idag. Det er ikke slik at dette problemet plutselig har oppstått. Noen har ansvaret for situasjonen. Ansvaret ligger hos Arbeiderparti-regjeringen, som har fått støtte fra Sp, KrF og SV for de årlige forsvarsbudsjettene.
Høyre vil også i neste stortingsperiode stå fast ved at Norge må ha et Forsvar som gjør oss i stand til å møte uforutsette trusler mot vårt land. Tillater vi oss å bygge ned vår forsvarsevne i en fredelig situasjon risikerer vi at militære trusler oppstår raskere enn tiden vi trenger til å gjenoppbygge en tilfredsstillende forsvarsevne. Høyre har ikke glemt 1940. Arbeiderpartiet faller tilbake til gamle synder.
