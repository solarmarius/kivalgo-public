
30.01.97 P r e s s e m e l d i n g
Fritz Huitfeldt
Ikke nevnt - ikke glemt
- At det nye Høyre-byrådet har kalt sin tiltredelseserklæring Det viktigste først, er ingen tilfeldighet. Med det mener vi akkurat det vi sier - at noen oppgaver er viktigere og mer presserende enn andre: Å styrke eldreomsorgen, bedre helsetjenestene, ruste opp det faglige innholdet i skolen og sørge for økonomisk handlefrihet slik at disse oppgavene virkelig kan prioriteres. Vi tror at Oslos befolkning støtter en slik politisk fokusering, sier byrådsleder Fritz Huitfeldt.
Byrådslederen er ikke overrasket over at enkelte savner en nærmere omtale av for eksempel miljø-, kultur- byutviklings- og integreringspolitikk i erklæringen, men poengterer at bystyrets budsjettvedtak og Oslo Høyres program er sentrale styringsverktøy for byrådets arbeid.
- Budsjettet og programmet har utfyllende mål for miljø, kultur, byutvikling og mange andre kjerneoppgaver som byrådet selvsagt skal følge opp. Oppgavene er absolutt ikke glemt selv om de ikke er spesifikt berørt i vårt dokument.Hensikten med en så kort og poengtert erklæring har vært å få frem byrådets hovedprioriteringer, og vise at dette byrådet er villig til å gjøre et krafttak for det som skal være kommunens primæroppgaver fremfor å fordele ressursene tynt utover slik Arbeiderparti-byrådet har gjort, sier Huitfeldt.
Byrådslederen legger til at tittelen Det viktigste først ville vært ganske misvisende hvis erklæringen inneholdt en oppramsing av gode hensikter på alle mulige områder. Han minner også om at Rune Gerhardsens forrige tiltredelseserklæring var på tre sider, og viser til at Det viktigste først trekker frem bevaring av miljøkvaliteter og en helhetlig byutviklingspolitikk som et satsningsområde.
Huitfeldt finner det forøvrig merkverdig at Rune Gerhardsen bruker betegnelsen små ord om de klare forpliktelsene Høyre-byrådet påtar seg innenfor eldreomsorg og helsetjenester med denne tiltredelseserklæringen. At alle eldre skal få et tilbud tilpasset egne ønsker og behov - og at byrådet vil redusere helsekøene både for pasienter på og utenfor venteliste - er svært klare og konkrete mål, mener byrådslederen.
- Når Gerhardsen fremholder at hans byråd har sørget for økonomisk handlefrihet, vil jeg spørre ham om hvorfor køene til sykehjem og sykehus bare økte under hans ledelse. Vi vil rette inn både menneskelige og økonomiske ressurser i kampen mot de uverdige køene. Handling er viktigere enn ord, sier byrådsleder Fritz Huitfeldt.
