
Stortinget, 31. januar 1997
Av stortingsrepresentant Harald Ellefsen (H)
Kalde gufs fra Jaglands kjeller
Thorbjørn Jaglands første 100 dager som statsminister fortoner seg som litt av et mareritt, ikke bare for Grete Faremo som ble utsatt for regjeringssjefens «røvertokt». Langt mer alvorlig for det norske folk er de vedvarende, kalde politiske gufs fra Jaglands kjeller. Den husbyggingen Jagland har gjort til sitt politiske varemerke fortjener hittil en klar strykkarakter.
Jaglands byggevirksomhet fremstår som et slags kaotisk kjellerverksted. Men kaoset er ikke større enn at virksomheten målrettet synes å gå i retning av å pådytte det norske «hus» mer gammelmodig sosialistisk inventar enn det som behaget forgjengeren, Gro Harlem Brundtland. Dette kan belyses ved enkelte eksempler på hvilke politiske håndgrep som Jagland og hans regjering har benyttet seg av i disse 100 dagene:
* Skatter og avgifter er med «sentrumspartienes» hjelp økt med 3 milliarder kroner, noe som i første rekke rammer kjøp og bruk av bil, især i distriktene.
* Jagland og hans AUF-inspirerte samferdselsminister, Sissel Rønbeck, står beinhard fast på at Telenor skal være 100 prosent statseid og samtidig ha rett til systematisk å kvitte seg med brysomme konkurrenter gjennom oppkjøp.
* Jagland fastholder uten betenkeligheter Statens skremmende makt over alle deler av finans-Norge, både som kontrollør og eier av storparten av landets største banker.
* Like før jul gjorde Regjeringen et nytt forsøk på å få Stortinget med på at Staten gjennom Postbanken skulle få kjøpe opp enda mer av norsk privat bankvirksomhet.
* Jagland ser ingen betenkeligheter ved at Staten eier halvparten av norsk næringsliv, men ønsker tvert imot å øke Statens eierskap.
* Ved salderingen av statsbudsjettet for 1997 forsøkte Regjeringen å øke den særnorske straffeskatten på norsk, privat eierskap i bedrifter ved å endre reglene for beregning av formuesskatt på slikt eierskap.
* I en interpellasjonsdebatt i Stortinget for noen dager siden holdt planleggingsminister Bendik Rugaas fast på at regjeringen fortsatt må få lov til å blande seg inn i og overprøve Konkurransetilsynets avgjørelser, f.eks. til fordel for Statens egne bedrifter.
Disse eksemplene tyder på at til tross for det kaos og rot som hittil har preget regjeringen Jagland, er det en klarere og rødere, sosialistisk profil som kommer til syne. Dermed er det blitt mindre behov for SV og Senterpartiet, men desto større behov for Høyre som det klare og brede borgerlige alternativ.
