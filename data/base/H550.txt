
Fra: Jan Petersen
Pressemelding, Høyres Stortingsgruppe
Souhaila Andrawes til Norge - Høyre står ikke klar med blomster
Selv om spørsmålet hører inn under Regjeringens ansvarsområde, vil jeg likevel si at jeg finner det uheldig at Justisdepartementet har vektlagt hensynene til en tilbakeføring så tungt i Andrawes-saken. Det styrker ikke den generelle tilliten til rettsvesenet og bruken av offentlige midler når soning i Norge for en flykaprer blir prioritert så høyt. Spesielt er dette uheldig da tyske fengsler må antas å være like humane som norske, og fordi det er få argumenter forøvrig som taler for overføring. Jeg mener at dette er en feil prioritering av midler og kapasitet innenfor den pressede kriminalomsorgen.
Jeg vil også advare mot en tidlig benådning av Andrawes. Det faktum at den politiske situasjonen er forandret, gjør ikke en tidligere terrorhandling legitim. Ved slik alvorlig kriminalitet må straffen fullbyrdes.
