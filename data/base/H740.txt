
Oslo, den 28. august 1998
Jan Petersen
Jan Petersen reagerer på menneskerettighetsbrudd i Hviterussland
Den 23. juni i år ble lederen for Hviterusslands største opposisjonsparti, United Civil Party, ilagt en bot på 2.100 kroner for å ha deltatt i en fredelig demonstrasjon mot fengslingen av flere medlemmer av den hviterussiske nasjonalforsamlingen. Jan Petersen tar avstand fra bøteleggingen og trakasseringen av opposisjonen i Hviterussland, og ber i et protestbrev til president Aleksandr Lukashenko om en skriftlig redegjørelse for grunnlaget for dommen. En gjennomsnittlig månedslønn i Hviterussland er på ca. 500 kroner.
- Det er skremmende å se at Hviterussland utvikler seg i gal retning. Opposisjonen har svært vanskelige arbeidsforhold, flere har måttet flykte fra landet for å unngå fengsling. Pressefrihet er blitt et fremmedord. Vesten må øke det økonomiske og politiske presset mot dette regimet og støtte de demokratiske kreftene som fortsatt er i landet, sier Jan Petersen.
Nylig ble blant andre parlamentsmedlemmet Alexei Shidlovski dømt til 3 års fengsel for å ha malt slagord og grafitti mot President Lukashenko. Forretningsmannen og tidligere parlamentsmedlem Andrei Klimov har siden folkeavstemningen i 1996 blitt trakassert av myndighetene og sitter nå fengslet anklaget for angivelige forretningsmessige uregelmessigheter. Den hviterussiske Helsingfors-komiteen har adoptert Klimov som samvittighetsfange.
