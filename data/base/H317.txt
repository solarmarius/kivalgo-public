
Årsmøte i Sandefjord Høyre,, onsdag 3. desember 1997
Jan Petersen
E18 gjennom Vestfold - en seier for Høyre
Høyres langvarige arbeid for standardheving gjennom Vestfold gir resultater. I den innstilling som Stortingets samferdselskomite avgav tirsdag, har Høyre samlet et flertall bak en forpliktende formulering om bygging av fire-felts motorvei i Vestfold.
Dette er en stor seier for Høyre. Det er likevel mest gledelig for trafikantene og næringslivet. Høyres forslag innebærer færre dødsulykker, færre personskader og langt mer effektiv trafikkavvikling, noe som betyr store besparelser for bedriftene.
Likevel bør alle som er opptatt av en bedre og mer trafikksikker E18 være på vakt. Det er foruroligende at sentrumsregjeringen har brutt alle sine løfter fra juni 1997 om satsing på veier. Vi husker også mer enn godt nok at Arbeiderpartiets reelle innsats så langt er å forsinke E18 utbyggingen, selv om partiet forsøker å gi et annet inntrykk.
Jeg vil minne om at Høyre prinsipalt går inn for statlig fullfinansiering av fire-felts E18, men at partiet subsidiært vil støtte en bompengeløsning dersom Stortinget mottar et slikt lokalt initiativ.
