
Oslo, den 30. oktober 1998
Inge Lønning, Høyres fraksjonsleder i kirke-, utdannings- og forskningskomiteen
Fortsatt Høyre-satsing på skole og utdannelse
Høyre fortsetter satsingen på skole og utdannelse. I forslaget til alternativt statsbudsjett for 1999 er utdannelse blant de høyest prioriterte områder, med en økning på 100 mill. kr i forhold til Regjeringens forslag. I tillegg er det omprioritert vel 350 mill. kr innenfor Regjeringens budsjettramme, slik at Høyre tilgodeser prioriterte områder med vel 485 mill. kr (inkludert en økning på 20 mill. kr til kirkelige formål).
Høyre har for 1999 valgt å gi særlig prioritet til høyere utdannelse og forskning, hvor problemene nå er spesielt store. Høyre styrker denne sektoren med vel 300 mill. kr. Disse midlene vil bli fordelt på både universiteter og høyskoler, samtidig som det er lagt inn midler til bedre studiefinansiering (med vel 70 mill. kr) og øket satsing på studentboliger (med 20 mill. kr). Høyre retter opp Regjeringens kutt i næringsforskningen, men styrkelsen av forskningssektoren vil i første rekke skje gjennom bedre vilkår for universitetsforskningen (grunnforskningen).
Høyre foreslår igjen å øke antallet undervisningstimer i grunnskolen med 1 uketime for klassetrinnene 1.-7. klasse. En slik økning gjør det mulig å styrke kjernefagene i grunnskolen, og også redusere behovet for skolefritidsordninger.
Høyre fortsetter satsingen på etter- og videreutdannelse for lærere, både i grunnskolen og videregående skoler. Det vil øke bevilgningen til faglig oppdatering for lærere med 40 mill. kr utover Regjeringens forslag.
