
20. juli 1995
HØYRES STORTINGSGRUPPE
Jan Petersen
Høyres leder
President Jacques Chirac
President,
På vegne av Høyre, det konservative parti i Norge, vil jeg gratulere med en strålende seier i presidentvalget. Høyre har i lang tid lagt stor vekt på å opprettholde god kontakt med Deres parti Rassemblement Pour la République, og vi gleder oss svært over valgseieren.
Jeg skriver til Dem idag på bakgrunn av de mange reaksjoner som har kommet fra det norske folk og alle politiske partier i Norge på Frankrikes beslutning om å gjenoppta atomprøvesprengningene i Stillehavet.
Som leder for Norges konservative parti og som Deres partifelle ber jeg om at beslutningen revurderes. Dette særlig på bakgrunn av protestene fra folk lokalt i det sydlige Stillehav og på bakgrunn av den nye sikkerhetspolitiske situasjon, der kald krig er erstattet med nedrustning av atomvåpenarsenalene.
Det norske folk kan ikke se behovet for å foreta atomvåpensprengninger i dagens situasjon, og frykter at Frankrikes beslutning vil påvirke andre land til å gjenoppta prøvesprengningene. I så fall vil Norge være svært utsatt som nabo til et område med verdens største ansamling av kjernefysiske våpen. Norge frykter at nordområdene skal bli gjenstand for slike prøvesprengninger.
Norge er tilhenger av at flest mulig land skriver under ikke-spredningsavtalen. En viktig del av denne avtalen er bestrebelsene på å få istand en permanent prøvestansavtale som gjelder alle atomvåpenmakter. Jeg ber om at Frankrike slutter seg til en slik avtale så snart som mulig.
Jeg ønsker Dem lykke til i Deres embede og ser frem til et godt samarbeide mellom våre partier og våre land.
