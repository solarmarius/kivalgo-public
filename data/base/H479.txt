
Stortinget, 21. januar 1997
Pressemelding fra Annelise Høegh, sosialpolitisk talskvinne (h)
--------------
Offentlig utvalg gir smekk til Hernes
Det såkalte «Steine-utvalget» som har utredet den interne organiseringen på sykehusene gir en smekk til Hernes. Steine-utvalget slår fast at det er reell leder-kompetanse som skal være avgjørende når man ansetter ledere på avdelingsnivå i norske sykehus. Høyre støtter dette. Det er viktigst for pasienten at lederen er dyktig, og setter pasienten i sentrum, ikke hvilken profesjon en tilhører.
Hernes fremmet våren 1996 en proposisjon for Stortinget der han forutsatte at kun leger kan inneha slike lederposisjoner på Rikshospitalet. Opposisjonen ledet an av Høyre avviste dette, og mente man skulle legge til grunn en profesjonsuavhengig ledelse på Rikshospitalet hvis det skulle foretas endringer. Men Høyre og Krf fant det ikke unaturlig at leger ville inneha de fleste av disse stillingene.
Primært ønsker legene i utvalget at det legges stor vekt på medisinsk-faglig kompetanse ved valg av ledere. Det er likevel meget positivt at legene åpner for at personer med andre helse-faglige bakgrunner enn lege kan være best kvalifisert til å utføre lederoppgavene i avdelingen.
Høyre støtter utvalgets forslag til å innføre en ordning med pasientansvarlig lege. Vi støtter at denne ordningen forskriftsfestes, om nødvendig inntas det i ny lov om spesialisthelsetjeneste. Høyre er videre fornøyd med at det foreslås en opprustning av de kontorfaglige støtte-funksjonene til helsepersonell.
Vi har den senere tid sette klare eksempler på at det er store effektiviseringspotensialer å hente innen sykehusvesenet. De private sykehusene Feiringklinikken og Hjertesenteret i Oslo utfører tre ganger så mange operasjoner pr. år som kirurgene ved hjerteavdelingen på Ullevål Sykehus.
