
Oslo, den 20. november 1998
Sverre Hoddevik, stortingsrepresentant (H):
Høyre med forslag om å tillate utprøving av egnemaskin
Høyre fremsetter i dag et forslag i Stortinget om å tillate praktiske fiskeforsøk i privat regi.
Da gründeren Bodvar Vetrhus tidligere i høst søkte Fiskeridirektoratet om tillatelse til utprøving av en egnemaskin som han selv hadde utviklet, fikk han avslag. Begrunnelsen var at Vetrhus ikke har mottatt statsstøtte og at maskinen kan bli lønnsom. Etter anke ble avslaget stadfestet av Fiskeridepartementet. Dersom Høyres forslag blir vedtatt kan Vetrhus likevel få prøve ut egnemaskinen.
«Høyre ser svært alvorlig på at regelverket på denne måten hindrer praktisk produkt- og næringsutvikling i Kyst-Norge. Utviklingen i fiskerinæringen og langs kysten er avhengig av at folk med initiativ og innsatsvilje ser muligheter fremfor hindringer. Skal norsk næringsliv og fiskerinæring hevde seg må rammebetingelsene oppmuntre til nyskaping og teknologiutvikling. Denne saken viser at det er behov for en opprydning i regelverket. Fiskeriministerens avvisende og byråkratiske holdning i denne saken er totalt uforståelig og står i grell kontrast til Regjeringens løfte om å redusere skjemaveldet og gjøre det enklere å starte nye bedrifter. Det jeg først trodde var en Molbohistorie har dessverre gjort det nødvendig å fremme et prinsipielt forslag om å tillate private fiskeforsøk.» sier forslagsstiller Sverre Hoddevik fra Høyre.
