
Bamble, 9. mars 1998
Jan Petersen
Kortsynt å ofre industrien
Norsk økonomi viser farlige utsikter til høyere renter og høyere prisstigning. Det er grunn til å være urolig for konsekvensene av lønnsoppgjøret. Statsbudsjettet var ikke et godt nok bidrag til å kjøle ned aktivitetspresset.
Grenland er et av områdene i Norge som har størst tetthet av eksportrettet industri. En naturlig konsekvens av en tankeløs økonomisk politikk er at kronekursen må slippes fri og at den umiddelbart stiger. Det vil ramme eksportbedriftene direkte fordi deres varer med ett blir dyrere i forhold til konkurrentene. Av hensyn til arbeidsplassene i disse bedriftene er det viktig å omgås skattebetalernes penger med en viss moderasjon.
Både fra Norges Bank og fra det internasjonale valutafondet har det kommet anbefalinger som viser at vi ikke her snakker om de små forskjellene mellom Stoltenbergs budsjett og Restads budsjett. Statsbudsjettets utgifter burde vært kuttet med 14 milliarder i følge valutafondet.
Regjeringen har anledning til å rette opp skaden i budsjettet for 1999. Men fallgruvene er mange. Utgiftene til to store reformer slår inn for fullt det året. Det loves villig vekk, og statsrådene fremmer dyre krav til sin egen statsminister gjennom mediene. Det lover ikke godt.
Det er ikke slik som enkelte tror, at vi kan la være å ta hensyn til industrien vår nå mens vi har oljen, og så bygge den opp igjen når behovet melder seg. En bedrift kan ikke puttes i en eske, settes på lageret og tas frem igjen når man føler for det. En god eksportbedrift må hele tiden modernisere og omstille seg og holde løpende kontakt med markedet og underleverandører. Det er ikke lett dersom en flytende valutakurs gjør rammevilkårene ustabile.
Klarer vi ikke å beholde en lønnsom industri vil vi gå på en dobbelt smell den dagen oljeinntektene begynner å falle.
Resultatet av manglende politisk vilje eller evne til å holde statens utgifter under kontroll vil bety færre arbeidsplasser og mindre verdiskapning som kan brukes til offentlig og personlig velferd.
