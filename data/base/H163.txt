
Stortinget, 4. oktober 1996.
Pressemelding fra Høyres samferdelspolitiske talskvinne, Thorhild Widvey
Skuffende veg- og jernbanebudsjett !
Regjerings forslag til samferdselsbudsjett er en nådeløs dom over Arbeiderpartiets valgløfter fra 1993. Løftene dengang innebar en ekstrasatsing innen veg og jernbane med tilsammen 8 milliarder kroner, men forblir et luftslott. På vegsiden makter Regjeringen ikke engang å følge opp de ordinære investeringsrammene. Hele 1,4 mrd kroner mangler for å fulleføre vegplanen for inneværende fireårs periode. Dette innebærer et stort etterslep på investeringssiden, og vil få dramatiske konsekvenser for realisering av nye vegprosjekter i kommende vegplan. Høyre vil videreføre sin sterke satsing på vegsektoren og vil fremme forslag om økte beløp til veginvesteringer i forhold til regjeringens forslag. Dette er et viktig ledd i å bedre forholdene for næringslivet og sikre bosettingen i distriktene.
Regjeringens fagre ord om satsing på jernbane kommer også i et underlig lys med budsjettforslaget som ikke innebærer en eneste ekstrasatsing. Regjeringens manglende evne og vilje til å gi NSB og Posten handlefrihet til å møte fremtidens utfordringer gjennom organisering som aksjeselskaper forsterker inntrykket av at regjeringen ikke har en fremtidsrettet strategi for norsk samferdselspolitikk.
Distrikts Norge rammes
Regjeringens manglende evne og vilje til å investere i infrastruktur, bekreftes også gjennom Regjeringens forslag om nesten halvering av tilskuddet til investeringer i fiskerihavner. Dette rammer særlig næringslivet i distrikts Norge.
