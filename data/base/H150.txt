
Stortinget, 2. oktober 1996
Pressemelding fra Høyres leder, Jan Petersen
Profilløs trontale
Regjeringen synes i trontalen å være mer opptatt av å administrere de økonomiske oppgangstidene enn av å ta politiske initiativ som kan møte dagens og fremtidens utfordringer. Trontalen preges av at regjeringen ikke har en aktiv strategi for hvordan viktige utfordringer innenfor helse- og utdanningspolitikken skal løses.
Trontalen tyder ikke på at regjeringen har planer om å redusere de store statlige eierandelene i næringslivet. Regjeringen fremmer heller ingen tiltak som kan bedre familienes handlefrihet i hverdagen.
Høyre savner en klar vilje til å satse på kunnskap i skolen. Regjeringen signaliserer ingen vilje til systemreformer innen helsevesenet som kan bidra til å fjerne helsekøene.
Det er gledelig at regjeringen varsler å videreføre en utenrikspolitisk linje med vekt på åpenhet mot omverdenen bl.a. gjennom Verdens handelsorganisasjon og EØS-avtalen. Regjeringen fortsetter imidlertid en uklar politikk overfor våre nærområder, særlig de baltiske stater. Når regjeringen kobler "Russland og det baltiske området", innevarsler dette at de baltiske stater står langt nede på regjeringens prioriteringsliste.
