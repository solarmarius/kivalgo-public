
Stortinget, 29. mai 1997
PRESSEMELDING fra Saksordfører Tore Liltved (H)
Integreringsmeldingen.
Høyre er meget tilfreds med at kommunalkomiteen står samlet bak forslaget om å legge om undervisningen i norsk med samfunnskunnskap fra en timebasert modell til en nivåbasert modell og at den enkelte kursdeltaker skal ha rett til undervisning frem til et visst nivå. Det er også meget tilfredsstillende at kurset skal avsluttes med en prøve.
Høyre er likevel sterkt kritisk til at undervisningen ikke blir obligatorisk. Det må settes krav til innvandrerne og flyktningene om å lære norsk fordi norskkunnskaper er nødvendig både i jobb- og integreringssammenheng. Høyre fremmer derfor forslag om obligatorisk norskundervisning med samfunnsfag og krever en avsluttende prøve som skal bestås.
Høyre er svært fornøyd med at komiteen enstemmig har slått fast at kommunene skal ha full kompensasjon for de utgifter kommunene påtar seg ved gjennomføring av eksamensrettet grunnskoleopplæring for innvandrere i alderen 16-20 år som ikke har norsk grunnskole eller tilsvarende utdannelse. Dette betyr et nederlag for Regjeringen som mente at 75% dekning kunne være nok.
En samlet komite understreker hvor viktig det nå er å få benyttet de kunnskaper og ferdigheter flyktninger og innvandrere har. I dag skriker næringslivet etter kompetent arbeidskraft. Derfor må det nå bli enklere, hurtigere og mer ubyråkratiske godkjenningsordninger av den teoretiske og den realkompetanse flyktninger og innvandrere har. Det er meningsløst at god og tilgjengelig arbeidskraft skal gå ledig fordi Regjeringen ikke får fart på godkjenning og ekvivalering.
Komiteen står derfor samlet bak forslag som krever direkte tester og tester uten at det blir lagt unødige formelle hindre.
Komiteen står også samlet bak oppfordringer til de store arbeidsorganisasjonene og til det offentlige om å rekruttere innvandrer og flyktninger når disse er best kvalifisert.
Likeledes mener komiteen at det må arbeides målrettet for å få bukt med eventuell rasisme og diskriminering på arbeidsplassene og ved tilsettinger. NHO,HSH og LO er organisasjoner som går foran bl.a. gjennom sine fadderordninger.
Høyre og Kristelig Folkeparti mener det må settes inn mer metodisk arbeid for å få klarlagt og stoppet den illegale innvandringen til Norge, samtidig som de internasjonale engasjementet på dette feltet styrkes. Dessverre svikter AP og SV her,
men slaget er likevel ikke tapt for Stortingsflertallet kan sikre forslaget.
Høyre er enig i at det ikke må foretas tilfeldige innenlandske stikkprøvekontroller utelukkende basert på hudfarge, språk, navn eller fordi vedkommende antas å være utlending. Vi reager derimot sterkt på at Regjeringen også mener at slik kontroller heller ikke må foretas på grunn av oppførsel. Høyre slår uttrykkelig fast at politiet og ordensmyndighetene selvsagt må kunne reagere mot hvilken som helst person som oppfører seg på en måte som vekker mistanke om kriminalitet. Vår oppgave må være å beskytte og trygge lovlydige borgere.
Høyre følger NHOs oppfordring om at andre enn det offentlige arbeidsmarkedsmonopolet må få anledning til å formidle arbeid. Det er kommet kraftig kritikk mot arbeidsmarkedsetaten fordi denne ikke anstrenger seg mer. Det er firma som ønsker rekrutter fra innvandrer og flyktningemiljøene til fadderordningen, men får det ikke fordi arbeidsmarkedsetaten ikke fungerer.
Høyre vil også , som tidligere, prioritere overføringsflyktninger og fremmer følgelig forslag som vil redusere antallet som får opphold på humanitært grunnlag. Høyre motsetter seg en liberalisering av underholdningsplikten som personer som har fått opphold på humaniatært grunnlag i dag har ved familiegjenforening. En slik liberalisering som støttes av AP,SP,SV og Kr.f vil føre til press på sosialutgiftene.
Høyre er vel tilfreds med at Norges restriktive innvandrings- og flyktningepolitikk ligger fast. Denne tjener våre muligheter for å få innvandrere og flyktninger i arbeid, våre integreringsbestrebelser og det norske folks aksept og toleranse.
