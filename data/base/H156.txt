
Stortinget, 3. juni 1996
Pressemelding fra Jan Tore Sanner, Høyre
Høyre krever styrket norskopplæring
- I følge NRK-Dagsrevyen forlater mellom 6.000 og 10.000 elever ungdomsskolen uten å kunne lese og skrive. Dette er et skremmende høyt antall og et tragisk eksempel på en mislykket skolepolitikk, sier stortingsrepresentant Jan Tore Sanner fra Høyre. I et brev til statsråd Reidar Sandal etterlyser Sanner Kirke-, utdannings- og forskningsdepartementets strategi for å redusere antallet som forlater grunnskolen uten å kunne lese og skrive skikkelig. Målet må være at alle som forlater den obligatoriske grunnskolen skal ha tilfredsstillende lese og skriveferdigheter.
- Høyre krever at statsråd Sandal allerede i Undervisningsdepartementets budsjett for 1997 presenterer tiltak for å styrke norskopplæringen med særlige tiltak rettet mot elever med lese og skrivevanskeligheter. Høyre mener det er nødvendig å styrke norskopplæringen i skolen. Vi vil derfor øke antall undervisningstimer i norsk. I tillegg må kunnskap om lese og skrivevanskeligheter styrkes i lærerutdannelsen. Det er viktig at elever med lese og skrivevanskeligheter fanges opp på et tidlig stadium slik at disse elevene kan få et tilpasset undervisningsopplegg.
