
Oslo, 5. juni 2001
Høyres Hovedorganisasjon
Økt innsats for næringsmuligheter og miljø langs kysten
Høyres Sentralstyre mener det må utarbeides en nasjonal strategi for vekst i marine næringer. Kyst- og havområdene representerer et enormt verdiskapingspotensial. Skal mulighetene utnyttes er det viktig at hindringer for vekst fjernes og at det satses på forskning, utvikling og utvidet markedsadgang. Høyres Sentralstyre sier derfor nei til stortingsflertallets ønske om vederlag for nye oppdrettskonsesjoner for laks og ørret. Høyre vil erstatte dagens konsesjonssystem med en godkjenningsordning der det stilles krav til miljø, helse og faglig kompetanse. Med fri etableringsrett blir det bare markedene og tilgangen på egnede kystarealer som setter grenser for vekstmulighetene i næringen. Næringen må sikres internasjonalt konkurransedyktige rammevilkår.
Sammen med erfaringen og kompetansen i fiskerinæringen og kystbefolkningen kan ny innsikt og teknologi skape et nytt marint næringseventyr med muligheter for utvikling av helt nye næringsområder og vekstmuligheter innenfor fiske, havbruk og foredlingsindustri. For å realisere dette verdiskapingspotensialet ønsker Høyres Sentralstyre en sterkere satsing på utdanning, forskning og utvikling. En langsiktig og solid finansiert grunnforskning må kombineres med økt satsing på oppdrett av marine arter, utnyttelse av marine råstoffer basert på ny teknologi og avl og sykdom hos laks og ørret. For å stimulere næringens egen forskningsinnsats vil Høyre innføre en ordning med skattefradrag for FoU-utgifter. Det må åpnes for oppdrett av flere arter på samme lokalitet (polykulturer) for å gi bedre arealutnyttelse.
En bedre markedsadgang er nødvendig om fiskeri- og havbruksnæringene skal utnytte de store mulighetene. Høyres Sentralstyre mener Norge må arbeide for at økt frihandel med fisk- og fiskeprodukter blir en sentral del av de kommende WTO-forhandlingene. Utvidet markedsadgang til EU er en sentral handelspolitisk målsetning.
Høyres Sentralstyre mener kystnasjonen Norge må gå foran for å sikre en god miljø- og ressursforvaltning på havet og i kystområdene. Ressursene må forvaltes på en måte som sikrer dem for fremtidige generasjoner. Derfor må føre-var-prinsippet legges til grunn for forvaltningen.  Forurensning kjenner ingen landegrenser. Derfor må Norge arbeide for å sikre internasjonale miljøavtaler for å stoppe forurensning langs kysten.
Den omfattende skipstrafikken langs den norske kysten krever en høy ulykkesberedskap. En ulykke kan få store konsekvenser for miljøet og fiskeri- og havbruksnæringene. Skipsulykkene i vinter har avdekket svakheter både i oljevernberedskapen og uakseptable uklarheter i ansvarsforholdene for bergings- og oppryddingsarbeidet. Høyres Sentralstyre mener forurenser-betaler-prinsippet skal legges til grunn, og at de som har påført miljøet skadene, skal ha ansvaret for å rydde opp igjen. Ansvarsforholdene for berging og opprydding må avklares og det må sikres strakstiltak ved ulykker.
Høyres Sentralstyre mener det må etableres bedre overvåkings- og varslingssystemer slik at effektiv hjelp kan gis før skipene havner i fjæresteinene. Derfor må arbeidet med moderne elektroniske sjøkart forseres ytterligere, slik at det i løpet av de nærmeste årene kan etableres tryggere seilingsruter for skipsfarten langs norskekysten. Norge må ta initiativ til skjerpede internasjonale regler for opprydding og fjerning av skipsvrak etter kystnære havarier. Vrakene representerer en betydelig forurensningsfare og kan være til hinder både for fiskeflåten og annen ferdsel på havet. Høyres Sentralstyre mener at det også må innføres tiltak for å redusere faren for spredning av giftalger langs kysten.
Høyres Sentralstyre mener oljevernberedskapen må gjennomgås på nytt for å sikre at det finnes nok tilgjengelig utstyr og at utstyret er tilpasset de forhold det skal brukes under. Etablering av olje- og gassvirksomhet i Barentshavet både på norsk og russisk side stiller nye krav. Det sårbare miljøet i nordområdene krever økt innsats for å bygge opp kompetanse og utvikling av teknologi innenfor oljevernberedskap.
Høyres Sentralstyre advarer sterkt mot de russiske planene om å frakte radioaktivt avfall langs norskekysten. En ulykke som fører til et større radioaktivt utslipp kan få katastrofale og irreversible konsekvenser for de biologiske næringene langs kysten. Norge må arbeide internasjonalt og bilateralt for å stanse planene om sjøtransport av radioaktivt materiale. Tilsvarende må det arbeides aktivt for å hindre radioaktive utslipp fra atomgjenvinningsanlegg som britiske Sellafield.
Vedtatt av Høyres Sentralstyre 5. juni 2001
