
10. januar 2000
Høyres Stortingsgruppe
Oddvard Nilsen:
Konkurransen må styrkes innen mobiltelefoni
Regjeringen fastslår i Stortingsmeldingen om mobiltelefoni at konkurransen ikke er tilfredsstillende på dette området. Prisen forbrukerne må betale for mobiltelefonitjenester er for høy. Regjeringen argumenterer i meldingen overbevisende for å slippe til såkalte virtuelle operatører på mobilnettet for å styrke konkurransen. Virtuelle operatører betyr at operatører uten eget mobilnett kan benytte Telenors og Netcoms nett. Post- og teletilsynet anbefaler å slippe til virtuelle operatører for å oppnå lavere priser og nye tjenester.
Det er derfor skuffende og uforståelig at Regjeringen likevel går imot å slippe til virtuelle aktører på mobilmarkedet. Det er oppsiktsvekkende når Post- og teletilsynet anbefaler nettopp en slik løsning. Telenor har stilt seg negative til å åpne mobilnettet for virtuelle aktører. Det er påtagelig at Samferdselsdepartementet som forvalter statens eierskap i Telenor, støtter anbefalingen fra Telenor og går imot anbefalingen fra fagmyndigheten, Post- og teletilsynet.
Det er oppsiktsvekkende at Regjeringen går imot å styrke konkurransen på mobiltelefonimarkedet. Dette viser at Regjeringen prioriterer Telenors interesser fremfor forbrukernes behov for billigere og bedre tjenester. Det er viktig at Norge er et foregangsland innen telekommunikasjon, ved å slippe til virtuelle operatører vil man utvikle nye tjenester og videreutvikle IT- og telenæringen , sier Oddvard Nilsen.
