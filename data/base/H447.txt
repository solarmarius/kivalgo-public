
Pressemelding, 16. desember 1997
Jan Petersen - Høyres leder
- Verdidebatt må dreie seg om opprusting av det personlige ansvar
Statsministerens redegjørelse om en verdikommisjon hadde en god beskrivelse av viktige utfordringer i det moderne samfunn. Imidlertid er jeg ut fra det som ble sagt, bekymret for at han gir kommisjonen en for altomfattende oppgave. Det innebærer at kommisjonen enten må sortere ut oppgavene sine selv, eller at den vil gape over for mye.
Fra Høyres side er oppfordringen at Regjeringen og kommisjonen går til kjernen av utfordringen. Det er svært sterkt å understreke og styrke bevisstheten om at verdier og normer formes sterkest mens vi er barn og unge, og at foreldrene og familie er de viktigste formidlerne.
Kommisjonens viktigste oppgave blir å vurdere hvordan vi kan styrke de institusjoner som former normer og verdier for den enkelte, i tillegg til familien, også skolen og nærmiljøet.
En nøkkel til et bedre samfunn er å styrke den enkeltes toleranse. Vi skal akseptere andre oppfatninger, uten at det betyr at vi aksepterer en forflatning av normer, og heller ikke «forstå ihjel» de som bryter med samfunnets klare kjøreregler.
Høyre vil også understreke at leting etter felles verdier ikke er den vanskeligste oppgaven for en kommisjon. I det kristne kulturgrunnlag, rettsstaten, folkestyret og vår historiske fellesarv ligger det et fellesgods som vi må styrke betydningen av, og som vi også må forvente at norske innbyggere slutter opp om.
Dersom dette ikke fungerer, er det norske samfunn etter Høyres mening inne på ville veier. Da er alternativet makt og tvang, og stadig mer detaljregulerende lover som skal styre enkeltmenneskenes liv og levnet. Høyre er opptatt av at politikerne og offentlige institusjoner forsterker, ikke svekker oppslutningen om sentrale verdier ved å sørge for at de lover og regler som vedtas er i samsvar med folks oppfatninger av rett og galt.
Likeså er det viktig at politikerne ikke snakker om betydningen av verdier og nøysomhet, samtidig som politikken blir en konkurranse i materialisme og offentlig forbruk.
Til syvende og sist dreier verdidebatten seg om det som har vært et sentralt verdikonservativt anliggende - om mobilisering av det personlige ansvar. Det krever også at enkeltmennesker gis tillit gjennom personlig frihet, valgfrihet i offentlige løsninger og maktspredning.
