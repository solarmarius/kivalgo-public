
Oslo, den 28. januar 1999
Per-Kristian Foss:
HØYRE ADVARER REGJERINGEN MOT Å TRENERE PATENTDIREKTIVET
Stortinget venter fortsatt på Regjeringens holdning om det såkalte patentdirektivet. Høyre ber nå om snarlig avklaring av Regjeringens holdning og advarer mot at Norge blir stilt helt på sidelinjen i forhold til resten av Europa.
Det kommer stadig flere signaler om at norsk forskning og næringsutvikling vil lide under et såkalt veto fra norsk side. Senest i dag hevder forskningsdirektør Simonsen i Planteforsk at patentdirektivet er bra for norsk landbruk (Nationen). Også adm. dir. Christian Hambro i Norsk Forskningsråd sa i NRKs morgennyheter på radio at det vil være ødeleggende for norsk næringsliv om Regjeringen går imot direktivet.
Patent på levende organismer er viktig for å utvikle nye produkter og prosesser som kan være banebrytende for eksempel innenfor medisin og ernæring. Regjeringens negative holdning og manglende avklaring i denne saken, plasserer Norge helt på sidelinjen i det som er en av de store vekstnæringene i vår del av verden. Gen- og bioteknologien er ett av de sterkest voksende næringsområdene internasjonalt og på enkelte områder ligger Norge langt fremme. Hvis Norge nedlegger veto mot EUs patentdirektiv, setter vi oss selv utenfor ett av de mest jobbskapende forskningsområder internasjonalt. Et felles europeisk regelverk for rettslig beskyttelse (patent) er nødvendig for at bedrifter skal kunne gjennomføre langsiktig og kostnadskrevende utviklingsprosjekter.
EUs direktiv har vært gjenstand for en grundig behandling av også de etiske sider ved patent på bioteknologiske oppfinnelser. I tillegg gir direktivet adgang til ytterligere nasjonale avgrensninger ut fra etiske hensyn.
