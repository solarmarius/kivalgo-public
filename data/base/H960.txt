
Oslo, den 31. mai 1999
Annelise Høegh (H):
- Nei til tvang utenfor institusjon
Odelstinget behandler i dag ny lov om psykisk helsevern. Et flertall bestående av regjeringspartiene og Ap vil utvide muligheten for bruk av tvang utenfor institusjon.
"Høyre kan ikke støtte forslaget om å tillate bruk av tvang utenfor institusjon uten forutgående institusjonsopphold. Fagmiljøene er skeptiske, og har påpekt at dersom en pasient er så syk at vilkårene for bruk av tvang er tilstede, så bør vedkommende legges inn på sykehus", uttaler Høyres helsepolitiske talskvinne Annelise Høegh. Flertallet vil åpne for at pasienter kan hentes med makt hjemme og bringes inn til poliklinisk behandling som tvangsmedisinering og samtaleterapi før de slippes løs igjen.
"Høyre har advart mot å lempe på regelverket for tvangsbruk fordi vi i dag mangler institusjonsplasser i psykiatrien", sier Annelise Høegh. Høyre frykter at utvidet mulighet til bruk av tvang utenfor institusjon kan komme i veien for en helt nødvendig utbygging av institusjonsplasser.
"Den nye loven gjør det enklere å ta i bruk tvang. Det svekker pasientenes rettssikkerhet og tillit til psykiatrien", mener Annelise Høegh.
Høyre vil videreføre dagens bestemmelser, som begrenser bruken av tvang utenfor institusjon til å gjelde tvungent ettervern i umiddelbar tilknytning til forutgående institusjonsopphold.
