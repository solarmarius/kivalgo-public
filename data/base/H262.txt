
Trondheim Høyres årsmøte
24. oktober 1996, kl. 19.00, Handelsstandens Hus
Jan Petersen
Pressemelding 24. oktober 1996
Presseutdrag
-------------
Fra statlig makt til personlig ansvar
Med statsminister Gro Harlem Brundtlands avgang markeres slutten på en epoke i norsk politikk. Vi har imidlertid over lengre tid vært vitne til en gradvis overføring av styringen i Arbeiderpartiet.
Som partileder har Thorbjørn Jagland i stadig økende grad preget partiet med en retorikk som trekker mot venstre. Som leder av programkomitéen har han bidratt til en endring av Arbeiderpartiets profil. I sine uttalelser har Jagland lagt vekt på at politikernes makt skal øke, at flere private løsninger innen helsevesen og eldreomsorg skal unngås, at statens overtagelse av norsk næringsliv skal forsterkes, og at skillet mellom privat og stat er uvesentlig.
Den nye statsministeren og hans mannskap vil ha en sjanse til å klargjøre om Jaglands uttalelser som partileder blir retningsgivende for regjeringens arbeid. I utgangspunktet er det et skifte av mannskap og ikke av hovedtrekkene i politikken. Statsministerens faktiske prioriteringer og politikk vil vi følge med interesse i tiden som kommer.
Men Høyres linje ligger fast. Behovet for et sterkt Høyre er ikke blitt mindre.Høyre vil erstatte statlig makt med personlig ansvar. Vi vil utløse den skaperkraft vi vet finnes i Norge. Vi ønsker frie og uavhengige enheter, mangfold, åpen brytning av meninger og sunn konkurranse. Vi vil ikke ha et samfunn hvor løsninger skal strømlinjeformes og samordnes gjennom samråd, og hvor makten reelt sett samles på få hender. Et samfunn hvor det alltid letes etter offentlige løsninger, er et samfunn som er sårbart for vanetenkning, for maktmisbruk, for skjemaløsninger som ikke passer i vårt vidstrakte land.
Vi vil erstatte statlig makt med valgfrihet innen eldretjenester, skole- og helsetilbud. Det er derfor Høyre vil redusere skattebyrden slik at familiene selv kan disponere mer av sin inntekt.
Da skattereformen ble vedtatt i 1992, var tanken at toppskatten bare skulle ramme folk med høy inntekt. Men Regjeringen har i årene siden sørget for at toppskatten er blitt en skatt for arbeidere, alminnelige funksjonærer og unge akademikere. Høyre vil at færre skal betale toppskatt. Familien skal få større økonomisk handlefrihet.
Derfor vil vi foreslå et skikkelig løft i innslagspunktet for toppskatten.
Høyre vil erstatte Arbeiderpartiets sosialisering med privat norsk eierskap i et fritt og uavhengig bedriftsliv. Høyre advarer kraftig mot at staten i dag eier halvparten av det samlede norske næringsliv. Det er et nivå som ellers er helt ukjent i den vestlige verden. I en slik situasjon er det skremmende at Arbeiderpartiet i sitt programforslag ønsker ytterligere å styrke det statlige eierskapet.
Selvsagt vet vi ikke i dag nøyaktig hvor sterke skadevirkningene på lang sikt blir av det dominerende statlige eierskapet. Vi vet ikke hvor mye bedriftenes og markedets effektivitet vil svekkes. Vi vet ikke hvor raskt økonomiens evne til å vokse og skape velferd vil forvitre. Men vi vet at et kompetent privat eierskap  eiere som satser egne midler for å skape arbeidsplasser og fortjeneste  er en grunnleggende forutsetning for en fungerende markedsøkonomi. Staten kan aldri bidra med det samme aktive engasjementet som en privat eier.
I Høyre er vi opptatt av at staten skal ha troverdighet, styrke og integritet. Men når staten både skal gi reglene, overvåke reglene og følge reglene selv  som aktør i markedet  da undergraves statens troverdighet og integritet. Vi blir sittende med en stat uten integritet, uten troverdighet  men med en formidabel økonomisk makt og en formidabel evne til å favorisere seg selv.
Vår anklage mot Arbeiderpartiet er at de lar staten ha fingrene borte i så mye at det ikke blir nok ressurser og nok oppmerksomhet til å løse de viktigste oppgavene. Eksemplene på dette ser vi rundt oss i det norske samfunn: Nå øker jo igjen ventelistene på sykehusene, eldreomsorgen har betydelige mangler, og folk er utrygge og redde for å bli rammet av kriminalitet.
Når Høyre ønsker mer handlefrihet og ansvar til enkeltmennesket, familien, bedriften og lokalsamfunnet, spør noen: Betyr det at Høyre vil ha en svak stat, at Høyre har statsskrekk? Nei, det gjør det ikke. Det betyr at vi ønsker oss en annerledes stat, en stat som gjør en bedre jobb med kjerneoppgavene  helsevesen, eldreomsorg, kunnskapsskole, kamp mot kriminalitet. Høyres stat påtar seg færre oppgaver, men til gjengjeld vil Høyre løse de viktigste oppgavene skikkelig.
Det er en slik holdning som ligger bak tallenes i Høyres alternative statsbudsjett.
