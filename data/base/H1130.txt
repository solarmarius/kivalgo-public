
30. juni 2000
Høyres Stortingsgruppe
Oddvard Nilsen:
Høyre tar Uelands avgang til etterretning,
men mer omfattende endringer må til
Høyre tar endringene i ledelsen i NSB BA til etterretning. Etter Høyres oppfatning må det mer omfattende endringer til enn å skifte konsernsjef i NSB BA for å få selskapet og jernbanetransporten i Norge på rett spor. Det er strukturelle og kulturelle problemer i NSB BA som nå må løses. Både når det gjelder regularitet og sikkerhet må NSB BA forbedre seg. Det er samferdselsministeren som generalforsamling i NSB BA og øverste ansvarlig for jernbanetrafikken som har ansvaret for å bringe forholdene i orden, og Høyre forventer at samferdselsministeren foretar de nødvendige tiltak.
Etter Høyres oppfatning må det på politisk plan vedtas omfattende endringer innen jernbanetransporten. Følgende momenter er sentrale i så henseende:
Jernbanesporene må åpnes slik at andre aktører enn NSB BA får drive person- og
godstransport på Jernbaneverkets spor.
NSB BA må omdannes til aksjeselskap og privatiseres.
For å styrke integriteten og tilliten til tilsynsmyndigheten, flyttes Statens
jernbanetilsyn fra Samferdselsdepartementet til Arbeids- og
administrasjonsdepartementet.
Det må foretas omfattende endringer for å gjenreise tilliten til jernbane som transportgren, sier Oddvard Nilsen.
