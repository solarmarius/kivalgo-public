
Pressemelding 15. februar 1997, Hordaland Høyres årsmøte
Jan Petersen
Gudmund Hernes gjør helsevesenet sykere
Helsekøene til himmels under Hernes ledelse
I august 1985 kalte Gro sykehuskøen på 50 000 for hjerterå. I dag står ca. 300.000 mennesker i helsekø. Av garantipasientene har nå over 19.500 personer ventet mer enn 6 måneder. Da Hernes tok over etter Werner Christie, var tallet på garantibrudd 8.867. Dette er situasjonen i et helsevesen som Arbeiderpartiets Tom Thoresen i trontaledebatten høsten 1996 kalte «Et av de beste helsevesen i verden».
Mens nordmenn lider i helsekøene, utreder Hernes og tar en tenkepause. Arbeiderpartiet bruker stadig nye forklaringer på hvorfor det ikke nytter å ta aktive grep mot helsekøene. I 1995 var det den nye teknologien som fikk skylden. I 1996 legger hele Ap-ledelsen skylden på profesjonskampen i norsk helsevesen. Man legger skylden på mennesker som gjør en utrolig innsats for økt pasientbehandling gjennom å bruke hundrevis av timer av sin fritid på overtidsarbeid. I 1997 er det ifølge Hernes en overregistrering som har skylden for tallene.
Hva blir forklaring i valgkampen?
Vi trenger derfor mer penger - og det kan vi skaffe til veie ved å si nei til mindre viktige oppgaver. Nå må vi ta det viktigste først.
Men det er ikke bare mer midler som skal til. Helsevesenet trenger også reformer i finansiering, organisering og struktur. Høyre har løsningene.
* For det første ved å innføre fritt sykehusvalg over hele landet. Legen skal i samråd med pasienten velge det sykehuset som gir raskest og best behandling. EØS-lovverket viser at utenlandske sykehus også kan nyttes. Tidligere helseminister Christie var enig i denne tolkningen. (Dagbladet 01.07.94) Høyre tar i spørretimen på onsdag opp dette spørsmålet med helseministeren. Hvorfor har ikke departementet fulgt opp denne rettigheten, fire år etter at Stortinget vedtok EØS-avtalen?
* For det andre ved at stykkprisen må gå direkte til sykehusene slik at sykehusene får stimulans til økt innsats. Fagmiljøene støtter dette synet. (SINTEF UNIMED)
* For det tredje må arbeidstidsbestemmelsene mykes opp. Dermed kan offentlig ansatt helsepersonell utnytte sin arbeidskapasitet og sykehusenes utstyr og lokaler til privat praksis på kveldstid.
* For det fjerde må innstramning i trygderefusjonene for leger som fører til et dyrere behandlingstilbud for pasientene avvises. Høyre avviser Sp og Aps forsøk på å skape et todelt helsevesen gjennom å fjerne trygderefusjonene til legene. Ved å gjøre dette blir det kun de ressurssterke som kan oppsøke private spesialister.
* For det femte må sykepenger kunne brukes til å redusere ventelistene ved å kjøpe behandlingskapasitet også i godkjente private institusjoner.
* For det sjette må vi få en nasjonal sykehusplan som fastlegger funksjonsfordelingen mellom sykehusene.
SP - en fare for norske pasienter
Høyre tar sterk avstand fra Sps forsøk på å ramme norske pasienter, gjennom å fjerne folketrygdrefusjonen til privatpraktiserende leger som ikke har avtale med det offentlige. Resultatet av dette vil bli et todelt helsevesen, der de som har økonomisk mulighet kan fortsette å kjøpe spesialisthelsetjenester, mens de med mindre midler må stille seg i kø.
Legene vil ikke tvinges tilbake til det offentlige med slik virkemidler. Vedtaket i 1992 der Stortinget fjernet refusjonen til de leger som etablerte seg etter dette har ikke hatt effekt. (Høyre stemte mot).
Sps forslag vil også føre til en sterk økning i de offentlige utgifter. Det er meningsløst å si at man vil spare 370 mill kr. Grunnen til dette er at refusjonen som gis til de privatpraktiserende leger er 3-4 ganger mindre enn den refusjon som gis for arbeid utført på sykehusene. Et forsiktig anslag er at de offentlige merutgiftene vil bli på 500 millioner kroner hvis alle spesialistene skulle jobbe i de offentlige sykehus.
Valgfrihet i helsevesenet - IT som hjelpemiddel
Et stykkprissystem i helsevesenet med fritt sykehusvalg avhenger av at pasienten og legen har informasjon om kvalitetsdata ved det enkelte sykehus, ventetid osv. I dag kan dette fort ta en dag av en leges arbeidstid å finne ut av. I England har National Health Service performance-ratings som stiller resultatene fra de enkelte sykehus opp mot hverandre. Slik kan legen og pasienten i samarbeid raskt sjekke, f. eks. på Internett, hvilken kvalitet det er på det enkelte sykehus og velge ut i fra det. Dette kan utvides til kvalitetsdata på hver enkelt skole og barnehage. Høyre vil arbeide for slike IT- hjelpemidler.
