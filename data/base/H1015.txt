
Oslo, den 9. mai 2000
Per-Kristian Foss
Lønnsoppgjøret LO-NHO:
Må tas hensyn til i revidert budsjett
Høyre tar til etterretning det meklingsresultat som nå foreligger mellom LO og NHO, men er bekymret for at oppgjøret øker faren for økte renter og på lengre sikt økt arbeidsledighet.
I den grad lønnsoppgjøret fører til at Norges Bank setter opp renten mer enn de ellers ville gjort, innebærer lønnsoppgjøret en omfordeling fra unge i etableringsfasen, med studie- og boliglån, til eldre grupper med nedbetalt gjeld. Dette er uheldig, sier Høyres finanspolitiske talsmann Per-Kristian Foss i en kommentar til meklingsresultatet. Foss mener det er viktig at dette aspektet blir tatt hensyn til ved behandlingen av Revidert Nasjonalbudsjett i Stortinget. Nå blir det svært viktig for Høyre at de som risikerer å måtte betale renteregningen ved dette oppgjøret, ikke samtidig skal få økte skatter og avgifter i fanget. Jeg håper Regjeringen også ser denne urimeligheten, og strammer inn på andre måter, sier Foss videre.
Det ser ut til at oppgjøret vil gi konkurranseutsatt næringsliv en lønnsvekst som er høyere enn våre handelspartnere. Dermed får norske bedrifter økte kostnader i forhold til konkurrentene. For Høyre er det også viktig at ikke konkurranseevnen svekkes ytterligere gjennom for eksempel økte skatter, avgifter eller sykelønnskostnader i revidert budsjett. Regjeringen må ta inn over seg at norsk næringsliv nå får økte kostnader, og ikke forverre dette ytterligere i revidert budsjett. avslutter Foss.
