
Pressemelding, møte i Høyres arbeidsutvalg, Søgne kommune 29. juli 1998
Jan Petersen
Rusken-aksjon i kommunene -
rydd opp i byråkratijungelen!
- Det kommunale selvstyret er i ferd med å forvitre her i landet. Stadig oftere bindes kommunene opp av statlige lover og forskrifter som tapper kommunene for ressurser. Nå er det på tide å rydde opp. Høyre tar derfor initiativ til en Rusken-aksjon for å gi kommunene mulighet til å rydde opp i byråkratijungelen, sier Jan Petersen.
- Jeg vil oppfordre kommunal- og regionalministeren samt administrasjonsministeren om å sette i gang et prosjekt med en ny type frikommuner. Disse må fritas fra lover og regler utover de som er nødvendige for å ivareta borgernes rettigheter. Prøveprosjektet vil kunne gi viktige svar på hvilke lover og reguleringer det faktisk vil være behov for i den daglige driften av kommunene.
En opprydding i det statlig skapte byråkratiet er viktig for bedre å ivareta borgernes rettigheter. I en slik sammenheng er kommunene viktige. De er en hjørnesten i demokratiet, fordi de er nærmest problemene og kan lettere tilpasse tilbudene til innbyggernes ønsker. I dag føler mange mennesker seg fortapte i byråkratiet, hvilket fratar dem initiativ og handlingsvilje. Ønsker vi et «skapende Norge» må byråkratiet hjelpe folk på vei, og ikke legge bånd på dem. Da må vi sanere mengden av dokumenter som skal fylles ut og unødvendige regler som må følges, sier Jan Petersen.
Eksempler på unødig byråkrati:
* Byråkratiet stanser boligbyggingen
Byråkratiske forskrifter gjør at det nå er ett års ventetid for å få en godkjenning under den nye sentrale godkjenningsordningen. Uten dette må fagarbeiderne få en lokal godkjenning for hver kommune de ønsker å arbeide i. Det betyr at de samme firmaene (tømrere, murere, elektrikere, rørleggere etc) må søke på nytt når de skal bygge en ny bolig, selv om de nettopp har bygget en annen i nabokommunen. Dette er merarbeid både for bransjen og for bygningsadministrasjonen i kommunene. Oslo kommune har blant annet måtte ansette ekstra personale for å kunne etterkomme kravene loven pålegger. Prislapp for Oslo kommune alene: 6,5 millioner kroner pr. år.
* Overstyring av lærerutdanningen
Når det gjelder etterutdanning for lærere, må kommunene sende inn en plan for utdanningen for å få tilskudd. Dette fører til unødvendig ressursbruk. Søgne kommune antar at mellom 35.000 og 45.000 kroner av tilskuddet på 120.000 kroner brukes til planutarbeidelsen.
* Statlig styring av elevtall gir ingen kunnskapsskole
Regjeringen ønsker å senke elevtallet i skolen. Dette vil øke investeringsutgiftene ytterligere. Forskning viser at kvaliteten på læreren er det som har mest å si for elevenes læring. Færre elever i klassen bidrar lite til kvalitet på undervisningen. Lokalt er det ønskelig med større, ikke mindre, fleksibilitet i ressursbruken for å kunne tilpasse skolehverdagen etter målet om en kunnskapsskole.
* Minimal handlefrihet for musikk- og kulturskole
Kommunene er lovpålagt å ha musikk- og kulturskole, hvilket det har vært bred politisk enighet om. Men det er svært detaljerte regler for styringen av slike skoler og for hva som skal danne grunnlag for tilskudd. Dette hindrer mer fleksible, lokalt tilpassede løsninger og merarbeid og ekstra kostnader for administrasjonen som må registrere opplysninger og rapportere disse videre for å få de forutsatte tilskudd.
* Renhold i skolen: regler viktigere enn kvalitet
Helse- og miljøforskriftene krever hovedrenhold én gang i året. Skal det først være noen krav, ville det være bedre å kreve hvor rent det skal være. For eksempel vil det være unødvendig å vaske veggene hvert år, mens for eksempel lysarmatur trenges å rengjøres flere ganger årlig. Begge deler hører normalt inn under hovedrengjøring. Mindre regelstyring og friere ressursbruk kunne gitt renere skoler.
* HMS-forskrifter fordyrer barnehaver og skoler
Forskriftene for helse, miljø og sikkerhet (HMS) stiller svært strenge krav til internkontroller i barnehager og skoler. HMS-forskriftene krever blant annet mange ressurser for innrapportering i form av et omfattende skjemavelde. I Oslo regner man med at de nye forskriftene vil koste 120 millioner kroner bare for de kommunale barnehagene.
* Regler for spillemidler oppfordrer til ufornuft
For å bli tildelt spillemidler kreves det at anlegget det søkes midler til, må være påbegynt det året søknaden sendes inn. Man må altså starte byggingen før finansieringen er i orden.
* Statens eldresatsing »stjeler» fra eldreomsorgen
Den statlige handlingsplanen for eldreomsorgen innebærer at Sosialdepartementet krever detaljert rapportering og godkjening av utbyggingen av tjenestene for eldre i bytte med øremerkede midler som tilbakeføres kommunene. Hvert fylkesmannsembede skal etablere oppfølgingsprosjekter. Dette krever ressurser som kunne vært brukt til utbygging. Når statlige etater på flere nivåer ber om rapportering, ofte på hver sin måte, »stjeles» midler fra eldreomsorgen til statlig byråkrati.
* Staten styrer parkeringsplasser
Slik forskriftene er i dag, kan ikke kommunene selv bestemme om el-biler skal ha gratis parkering på kommunens egne parkeringsplasser. Det fremstår som nokså underlig at ikke lokalsamfunnet står fritt til å bestemme hvordan et lokalt gode som parkeringsplasser skal disponeres.
