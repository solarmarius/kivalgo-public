
Holmen Gård, Gjerstad
20. august 1995 kl. 15.00
Jan Petersen, Høyres leder
Aust-Agder Høyres sommerstevne
Presseutdrag
 E18 må få en tidsmessig standard
E18 er en hovedpulsåre på Sørlandet. Det er viktig at denne så snart som mulig utbygges til en tidsmessig standard. Både lokaltransporten og langtransporten vil spare mye tid og penger. I tillegg kan vi få miljøgevinster med en mer fornuftig vei.
Gode kommunikasjoner er nødvendig for å skape større og bedre regioner  bedre arbeidsmuligheter for dem som bor der. Agder-fylkene er nettopp en slik region, hvor vi kan utløse krefter med bedre kommunikasjoner.
Arbeiderparti-regjeringen lovet før stortingsvalget i 1993 store ekstrasatsinger både på vei- og jernbane. I alt signaliserte Regjeringen 3 milliarder ekstra til veiene i fireårsperioden 1993-1997. Dette valgløftet har Regjeringen brutt, deres forslag viser at de ikke en gang forsøker å nå målet.
Høyre prioriterer veiutbygging som i sin region eller nasjonalt gir god samfunnsøkonomisk lønnsomhet. E18 er en slikt prosjekt. Ved behandlingen av statsbudsjettet for 1995 foreslo derfor Høyre 400 millioner kroner mer enn Regjeringen, mens Arbeiderpartiet foreslo et kutt på til sammen 150 millioner kroner. Differansen mellom Høyres og Arbeidepartiets forslag til veiinvesteringer var på mer enn en halv milliard kroner. Forskjellen var like stor året før. Ialt har Høyre foreslått 250 millioner mer til E18 på strekningen Buskerud - Rogaland bare de to siste årene.
