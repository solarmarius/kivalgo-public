
3. april 2000
Høyres Stortingsgruppe
Jan Tore Sanner
Krafttak for å bekjempe miljøproblemene i Nordvest-Russland
Høyre ser det som en av de viktigste miljøpolitiske utfordringene å trygge miljøet i våre nærområder. I Nordvest-Russland, like ved den norske grensen, er miljøproblemene enorme. Det er nå 10 år siden at daværende statsminister Jan P. Syse tok initiativ til en miljøoffensiv for å redusere svovelutslippene fra industribyen Nikkel i Nordvest-Russland. Siden den gang har det skjedd svært lite. I 1998 fikk imidlertid Høyre flertall i Stortinget for at de midlene som var satt av til å redusere svovelutslippene fra nikkelverket kunne brukes til andre miljøprosjekter i Nordvest-Russland dersom det var vanskelig å realisere det planlagte prosjektet.
Jeg registrerer at miljøvernminister Siri Bjerke legger ansvaret på russisk side når hun forklarer den manglende fremdrift i miljøsamarbeidet med Russland. Nå er det imidlertid viktig at vi ser fremover. Jeg vil oppfordre miljøvernministeren til å gi miljøsamarbeidet med Russland høyeste prioritet.
På denne bakgrunn har Jan Tore Sanner fremmet følgende interpellasjon:
Norge har som naboland til Russland et særlig ansvar for og interesse av å bidra til å løse de store miljøproblemene landet står overfor. Dette gjelder særlig i Nordvest-Russland. Regjeringen Syse avsatte 300 millioner kroner for å redusere svovelutslippene i industribyen Nikkel, like ved den norske grensen. Etter 10 år står disse midlene fortsatt ubenyttet. Dette kan dels skyldes problemer på russisk side, men også manglende prioritet fra norske myndigheters side. I Budsjett-innst. S. nr. 9 for 1998-99 ba en samlet komite, med unntak av Fremskrittspartiet, om at det ble satt fortgang i dette arbeidet, og komiteen åpnet for at midlene kunne brukes til andre miljøtiltak på Kolahalvøya. Vil statsråden nå ta opp denne arven etter Syse-regjeringen og gi høy prioritet til arbeidet slik at man kan komme i gang med å redusere miljøproblemene i Nordvest-Russland
