
Stortinget, fredag 22. august 1997
Pressemelding fra stortingsrepresentant Siri Frost Sterri (H)
Nasjonal og samisk læreplan i samiske områder.
Høyre er forskrekket over Regjeringens og utdanningsministerens manglende innsikt i og forståelse for de utfordringer den norske og samiske befolkningen står overfor i de samiske språkområdene. Statsråd Sandals pålegg til kommunene om å drive grunnskoleopplæring etter samisk læreplan alene, er en uklok handling uten politisk ryggdekning fra Stortinget.
Jeg advarte i forkant statsråden mot en slik forhastet handling og trodde faktisk statsråden også innså at dette spørsmålet burde utstå inntil Stortinget i løpet av høsten og vinteren har behandlet ny opplæringslov, sier Siri Frost Sterri, Høyres fraksjonsleder i Kirke-, utdannings- og forskningskomiteen. Hun deltar mandag 25. august på politisk møte i Tana om dette tema som har vakt sterke reaksjoner.
Spørsmålet om forskriftsfesting av læreplaner skal behandles av Stortinget som en del av opplæringslovbehandlingen. Statsråden mangler derfor den nødvendige politiske beslutning som grunnlag for sitt pålegg til kommunene. Som del av Reform 97 er samisk læreplan ment å være et løft for barn med samisk bakgrunn til å få en grunnskoleopplæring med utgangspunkt i samisk språk, tradisjon og kultur, som et alternativ til nasjonal læreplan. Det må være kommunene og foreldrene som selv avgjør hvilken av de to læreplaner som skal legges til grunn for opplæringen. Utfordringen det kan innebære å undervise barn ved samme skole etter ulike læreplaner, kan føre til behov for ekstra tilskudd av ressurser. Det må Stortinget være villig til å bevilge for å sikre og respektere foreldrenes valg av læreplan som utgangspunkt for barnas undervisning, sier Siri Frost Sterri, som derved gjør det klart at Høyre vil stå fast på dette ved Stortingets behandling i løpet av høsten.
Og på bakgrunn av FrP's utspill om å nekte samiske barn opplæring i og på samisk i skolen, finner jeg grunn til å fastslå at Høyre tar avstand fra en slik historieløs handling, avslutter Siri Frost Sterri
