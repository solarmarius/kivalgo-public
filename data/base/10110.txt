
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
VEGEN OG MÅLET
KRISTELIG FOLKEPARTIS PRINSIPIELLE PROGRAM 1965

Svaret ligger i din hånd
13. September 




Hovedoppgaven
Målet for politisk virksomhet er å gjøre landet til et godt og trygt hjem for alle, og å legge forholdene til rette for at hvert menneske kan få utfolde sine positive evner og krefter.  

Kristelig Folkeparti er overbevist om at det er den kristne brorskaps- og fellesskapstanke som både er det beste grunnlag for og den beste inspirasjon i det samfunnsbyggende arbeid. Partiet ser det derfor som sin hovedoppgave å arbeide for at kristendommens tilbud og livgivende kraft må nå fram til alle mennesker.  

Vårt folk har nådd langt i utbyggingen av landet. Det er vår plikt å prøve å nå enda lenger, slik at vi kan overlevere til etterslekten et bedre og rikere utbygget samfunn enn det vi selv overtok. Skal dette skje, må vi forene alle byggende krefter i en klok og framsynt utnyttelse av landets ressurser.  

Samfunnsbyggende arbeid omfatter noe langt mer enn bare de rent materielle oppgaver. Vårt folk har store åndelige, kulturelle og nasjonale verdier å ta vare på og føre videre. Synet på disse verdier   livssynet og menneskesynet   vil være retningsbestemmende for hele den politiske virksomhet.  

I det prinsipielle program som her legges fram, vil Kristelig Folkeparti gjøre greie for det syn dette parti står for.  

Ikke av brød alene
Kristelig Folkeparti mener at menneskenes velferd består av noe mer enn bare materiell velstand og økonomisk trygghet. Som skrevet står : "Mennesket lever ikke av brød alene, men av hvert ord som går ut av Guds munn."  

I vår kristne tro bekjenner vi at menneskene er skapt av Gud og at han har satt et evig mål for vårt liv. Meningen er at vi skal leve for å nå dette målet, og først når det skjer, kan vi tale om virkelig velferd.  

Gud har gitt oss sine lover for livet. Disse lover er kjærlige livsanvisninger som skal hjelpe oss til å fullbyrde hans mening med vårt liv. Å rive seg løs fra Gud og å forakte hans bud, betyr oppløsning og forfall. Materielle goder kan ikke oppveie de skader som da oppstår. "For hva gagner det et menneske om han vinner den hele verden men tar skade på sin sjel ?"  

Kristelig Folkeparti tror at disse sannheter gjelder både for det enkelte menneske og for folkets liv. Derfor bør de også prege det samfunn vi bygger.  

I samsvar hermed vil Kristelig Folkeparti at kristen tro og moral skal være det forpliktende grunnlag også for den politiske virksomhet. Arbeidet for å fremme økonomisk vekst og alminnelig velferd må gå hånd i hånd med en moralskapende, karakterbyggende innsats, og da kristendommen er den sterkeste moralskapende kraft vi kjenner, er det på den vi vil bygge.  

Den økonomiske vekst og de tekniske framskritt har muliggjort en utvikling som på mange måter har gjort livet rikere og skapt større trivsel for alle. Men utviklingen har også sine negative sider. Folkeflyttingen til byer og tettsteder har skapt nye sosiale og kulturelle problemer som i mange tilfelle truer den menneskelige trivsel. Moderne påvirkningsmidler gjør at alt som vil trekke vårt folk nedover, får større effekt og når lenger enn før.  

Disse påvirkningsmidler kan brukes   og blir også brukt i det godes tjeneste, men det skjer på den annen side en undergravning av de kristne grunnverdier, og det hender at vår ungdom direkte oppfordres til å bryte med kristen moral.  

Kristelig Folkeparti vil gå inn for å motvirke de uheldige følger av den moderne samfunnsutvikling. Partiet er overbevist om at all moralnedbrytende påvirkning er kulturdrepende, idet den medvirker til å fremme ungdomskriminalitet, seksuell utglidning, økt forbruk av alkohol og narkotika, fører til disiplinærkriser i hjem og skole og til oppløsning av ekteskapsmoralen.  

Kristelig Folkeparti vil drive et målbevisst arbeid til vern og støtte for alt som er kulturskapende og karakterdannende, og en like så målbevisst kamp mot alt som virker nedbrytende.  

Kirkeliv og misjonsinnsats
Den norske kirke, de frie kirkesamfunn og de frivillige, kristelige organisasjoner representerer en grunnleggende del av folkets liv. Den kristne innsats gjennom forkynnervirksomhet, skolearbeid og sosialt arbeid   både i vårt eget land og i utviklingslandene   er til den største velsignelse og tjener vårt folk til ære. Det er derfor rett at denne virksomhet blir sikret frie og gode arbeidsvilkår.  

Den norske kirke møter både en sterk utfordring og en hard påkjenning fordi samfunnsutviklingen stiller den overfor nye og vanskelige problemer. Forat kirken skal kunne løse disse problemer, må store menigheter deles og nye kirker reises i takt med befolkningsøkningen. Videre må det sørges for større kirkelig betjening. Kirken må også få større selvstyre i åndelige saker, og dens organer må bli hørt i alle kirkens og menighetslivets saker.  

Bygg til kirkelige formål, samt kirkebygg for frikirkelige samfunn må fritas for omsetningsavgift, og ved samfunnsplanlegging må det tas hensyn også til de frie kirkesamfunns byggebehov.  

Kirkeliv og misjonsvirksomhet representerer en stor innsats også på 
skolefronten og i det sosiale arbeid. Det samme gjelder de humanitære 
organisasjoner. Kristelig 

Folkeparti vil at det skal etableres et videst mulig samarbeid med slike organisasjoner og institusjoner om løsningen av en rekke samfunnsoppgaver. Den vilje til nestekjærlighet i praksis som legges for dagen i det kristelige og humanitære arbeid, er noe av det mest verdifulle i vårt folks karakter. Kristelig Folkeparti ser det som en samfunnsoppgave å støtte og oppmuntre dette arbeid.  

Undervisning og oppseding
Ved siden av hjemmene er kirken og skolen de viktigste faktorer i vårt folks oppseding. De hører historisk sammen, og Kristelig Folkeparti vil verne og styrke sambandet mellom dem.  

Den norske skolen har etter folkeviljen uttrykt i skoleloven en kristen målsetting. Kristelig Folkeparti vil at undervisning og oppseding skal legges opp i samsvar med dette. Kristendomsfaget må være et hovedfag og gis et timetall som muliggjør en grundig pedagogisk innføring i stoffet. Når lesetiden i skolen blir økt, må faget få sin del av økingen.  

Alle skoleslag   også yrkes- og fagskoler   må ta hensyn til elevenes åndelige behov, bringe dem i kontakt med de kristne livsverdier og gi dem innføring i yrkesetikk.  

Kristelig Folkeparti mener at det ikke bare er i kristendomstimene det skal gis en opseding som er i samsvar med kristen etikk. Det er hele skolens samlede oppsedingsinnsats som skal ha en kristen målsetting. En konsekvens av dette blir at lærebøker og undervisning er i samsvar med kristen moral og at det fortsatt må være reglementert skikk at hver skoledag vigsles med andakt.  

For å styrke kristendomsfaget vil Kristelig Folkeparti at det skal åpnes bedre muligheter til utdanning for dem som vil ta eksamen i faget ved universiteter og lærerhøyskole, og at arbeidet med å legge faget bedre pedagogisk til rette skal få stønad.  

Kristelig Folkeparti mener at investeringer i skoleutbyggingen er en av de viktigste grunnlagsinvesteringer. Mangelen på elev- og studieplasser er fremdeles stor, og altfor mange må søke utenlands for å få utdannelse.  

Vårt samfunn må satse mye mer enn hittil for å komme ut av denne situasjon preget av skolemangel, lærernød og lukkede studier. Så lenge situasjonen varer, må de som søker utdannelse i utlandet, såvidt mulig gis like gode vilkår som dem innenlandsstudentene har.  

Behovet for utdannelse og opplæring har utviklet seg voldsomt i vår tid. Det må settes inn langt flere og sterkere tiltak for å imøtekomme dette behov. Universiteter og høyskoler må bygges ut raskt og i takt med de stigende krav, og forskningen må gis bedre vilkår.  

Det må fortsatt arbeides planmessig for å rå bot på lærermangelen. Elever uten eksamen artium må fremdeles få høve til å ta lærereksamen, da det innenfor denne gruppen finnes et betydelig unyttet rekrutteringsmateriale.  

Private, upolitiske, videregående skoler som arbeider i samsvar med formålsparagrafen i våre skolelover, må få statsstøtte på linje med de offentlige når de fyller fastsatte krav til lærerpersonale, utstyr, leseplaner og elevtall.  

Det er en samfunnsoppgave å sørge for at vilkårene for undervisning og opplæring blir mest mulig like i alle landsdeler, og for alle samfunnsgrupper. Kristelig Folkeparti vil at yrkeslinjen i vårt skoleverk skal bygges bedre ut og at praktisk opplæring skal sidestilles med den teoretiske. Det må skaffes flere internatplasser også ved yrkesskolene.  

Gymnas som har vist sin berettigelse, må ikke legges ned.  

Kristelig Folkeparti vil arbeide for en bedre utbygging av skoleverket for de handikappede og for en raskere behandling av barn og ungdom som ikke kan tilpasses den vanlige skolegang.  

For å nå fram til en tidsmessig utbygging av grunnskolen,må økonomisk veike kommuner få ekstra støtte til reising av skolebygg med nødvendig utstyr.  

Det kan bli nødvendig med inndragning av skolekretser i samband med skoleutbyggingen. Slik inndragning må ikke skje dersom skolestyrer, kommunestyrer og skolekretser er imot det. I alle tilfelle er det hensynet til barna og hjemmene som må telle mest, og lang skolekjøring eller internering bør såvidt mulig unngås. I de fleste kretser vil også skolen være et umistelig og uerstattelig kultursentrum.  

Kristelig Folkeparti mener at en kombinasjon av skole og samfunnshus er uheldig og vil gå imot dette.  

For å skape bedre utdanningsmuligheter for ungdom fra distriktene bør staten i samarbeid med kommuner og organisasjoner medvirke til bygging og drift av hybelhus for skoleungdom og studenter.  

Kulturlivet
Kristelig Folkeparti vil at norsk kulturpolitikk skal være båret av respekt for vår åndelige arv, våre historiske og nasjonale tradisjoner og for de idealer, omgangsformer og institusjoner som utgjør de bærende elementer i vår kultur.  

Kristelig Folkeparti vil gå inn for å verne om samenes kulturverdier og styrke det kulturliv som utfoldes blant samene.  

Kringkasting, presse, film, teater, litteratur, musikkliv og andre former for kulturutøvelse må hjelpes i arbeidet med å tjene positive, byggende og skjønnhetsfremmende livsverdier.  

Retningslinjer for Norsk Rikskringkastings programvirksomhet må utformes slik at sendingene bidrar til å bygge opp folkets kulturelle verdier og medvirker til moralsk, religiøs, medmenneskelig og kunstnerisk dannelse.  

Statens støtte til film og teatervirksomhet må stimulere til kvalitetshøyning.  

Kristelig Folkeparti vil arbeide for å skape en folkeopinion mot de forrående og moralnedbrytende tendenser som ytrer seg i kunstens og åndsfrihetens navn.  
Norsk kulturliv skal være åpent for impulser fra andre land, men må samtidig våkent verne om og føre videre vårt folks egen kulturarv.  

Samfunnet må stimulere det frivillige opplysningsarbeid, og de private og offentlige kulturinstitusjoner må støttes. Det er også viktig å ta vare på historiske og kulturelle minnesmerker og å verne om landets vakre natur.  

Spørsmålet om økonomisk begunstigelse av norsk litteratur bør utredes. Kulturfondets midler må forvaltes slik at de oppmuntrer til og muliggjør kvalitetshøyning   og slik at også utkantene i vårt land kan få et rikere kulturliv.  

Norsk musikk må gis muligheter for å føre sine rike tradisjoner videre  bl. a. ved bygging av musikkhøyskole og konserthus.  

Samfunnshusene skal være arnesteder for kulturbyggende innsats, og reglene for bruken av husene må være slik at virksomheten blir rettet mot dette mål.  

Våre offentlige bibliotek og skolebibliotekene trenger videre utbygging, og det er viktig at de lokale bibliotekstyrene får en så fri stilling som mulig. 

Bokbåter og bokbiler må få en rikholdig stamme av god litteratur.  

Kristelig Folkeparti mener at den innsats som øves på de ulike områder av kulturlivet, i dypeste forstand er en oppsedingsinnsats og at den bør føre videre de verdier vi gjerne vil elske fram gjennom kirkens, hjemmenes og skolens oppsedingsinnsats. Dens høyeste mål er å høyne folkets karakter og å prege folkelivet på en slik måte at vi fortsatt med rette kan kalles et kristent kulturfolk.  

Barna og ungdommen
Målet er å gi den oppvoksende slekt en trygg barndom, en differensiert undervisning etter evner og anlegg og en oppseding forankret i kristen moral   i samsvar med målsettingen for vår skole.  

Dette er en samarbeidsoppgave for hjemmene, skolen, kirken, det frivillige og kommunale barne- og ungdomsarbeid og barnevernet. Kristelig Folkeparti vil at dette samarbeid skal stimuleres og støttes.  

Partiet vil også gå inn for å styrke den karakterbyggende innsats i skolen og vil at skolens kristne målsetting skal gjelde også for det samfunnet ellers gjør for barna gjennom barnehagevirksomhet, barneprogram i kringkasting, barnevernsarbeid osv.  

Ved planlegging av industrisentra og boligstrøk er det nødvendig å ta hensyn til barnas og de unges behov for lekemuligheter og for kontakt med naturen. En god og variert fritidsbeskjeftigelse med sunn idrett, kulturvirksomhet, hobbyarbeid etc. i alkoholfrie ungdomssentra under ansvarlig ledelse, vil medvirke til å danne et positivt miljø og være et vern mot barne- og ungdomskriminalitet. Sang- og musikkarbeid bør få høy prioritet blant de av ungdommens fritidssysler som gis offentlig støtte.  

Barne- og ungdomsproblemene er en sterk utfordring til samfunnet. Det er nødvendig å styrke barnevernet, bygge ut barne- og ungdomspsykiatrien og skaffe tilstrekkelige opplærings- og oppsedingsmuligheter for dem som har tilpasningsvansker.   

Gjennom en bedre utbygget stipendieordning og styrking av Statens lånekasse for studerende ungdom, kan utdanningsmulighetene  for ungdommen bli mer like   uansett bosted og økonomiske kår.  

Militærtjenesten tar en relativt stor del av den mannlige ungdommens beste tid. Det er viktig at det skapes et sunt miljø i militærleirene og at det fortsatt legges stor vekt på soldatenes fritidsundervisning.  

Kristelig Folkeparti vil verne om samvittighetsfriheten for alle som av samvittighetsgrunner ikke kan gjøre militærtjeneste. Militærnektersaker skal fortsatt høre under domstolene, og det må bli utvidet adgang til å gjøre sivil arbeidstjeneste på annen måte enn i sivilarbeidsleirene. Tjenestetiden for sivilarbeidere må alltid være i samsvar med den militære tjenestetid.  

Ungdommen må få bedre anledning til å gjøre en innsats i utviklingslandene. Fredskorpsdeltakere bør innrømmes visse lettelser i den alminnelige verneplikt. Spørsmålet om fredskorpstjeneste som et alternativ for dem som av overbevisningsgrunner ikke kan gjøre militærtjeneste må utredes.  

Sosialpolitikken

Målet for sosialpolitikken er :  
1.	Å sikre trygge livsvilkår for alle som bl.a. på grunn av alder, sykdom, arbeidsløshet, uførhet er hindret fra å trygge sine levevilkår ved egen innsats.  
2.	Å være en hjelp til selvhjelp, gripe aktivt inn for å endre vanskelige livssituasjoner og skape nye muligheter for selvberging og trivsel. Kristelig Folkeparti vil i samsvar med denne målsetting arbeide for å heve standarden for de dårligst stillede opp mot gjennomsnittsstandarden i samfunnet. Dette kan skje ved gjennomføring av en folkepensjon med relativt høye grunntrygder med familiepensjonering, ved å satse sterkere på omskolering og attføring, samt på bedre undervisnings- og sysselsettingsmuligheter for alle kategorier av handikappede. Den grunnlovsfestede rett til arbeid må bedre enn hittil bli en realitet også for disse grupper.  

Spørsmålet om ferieordning for de grupper som ennå ikke har fått del i dette 
samfunnsgode, må utredes og løses snarest mulig.  

1. Hjem og familie
Gode og trygge hjem er samfunnets største aktivum og den beste garanti for folkets sunnhet. Derfor er det en samfunnssak å verne hjemmene og å støtte tiltak til beste for familien. 

Husmorutdannelsen må legges opp slik at den bedre imøtekommer de omfattende og mangesidige krav som stilles i dette yrket, og det er nødvendig med en bedre utbygget veiledningstjeneste for husmødre.  

Forholdene bør legges til rette for at det kan opprettholdes naturlige familieenheter, og slik at den eldre og yngre generasjon kan få bo og leve sammen   bl. a. ved at det satses mer på tregenerasjonsboliger.  

Familievernet må bygges videre ut   både i offentlig og privat regi. Da de fleste ekteskap inngåes ved kirkelig vielse, er det viktig at kirkens familierådgivningskontorer gjennom offentlig støtte får høve til å øve en innsats som svarer til behovet. Arbeidsteamene ved de offentlige familievernkontorer (sentrale helsestasjoner) må styrkes ved at et geistlig medlem blir med.  

Den kursvirksomhet som drives i kirkelig regi med sikte på å gi veiledning i familie- og ekteskapsspørsmål, må støttes økonomisk.  

Hjemmehjelpen for eldre, hjemmesykepleien og husmorvikartjenesten må bygges videre ut.  

Ut fra kristent syn er alt spirende menneskeliv hellig og ukrenkelig. Svangerskapsavbrytelse på sosiale og sosialmedisinske indikasjoner kan derfor ikke tåles. Samfunnet må i stedet gi positiv og effektiv hjelp til vanskeligstilte svangre kvinner. Utbyggingen av mødrehjem i samarbeid mellom staten, kommunene og private organisasjoner må fortsette og intensiveres.  

2. Boligbygging
Kristelig Folkeparti mener at retten til å bo er en elementær menneskerett. Dette gjelder så vel enslige som familier. Målet må derfor være å bygge flere boliger pr. år enn hittil i samsvar med de boligsøkendes behov.  

Bare en viss del av nasjonalinntekten kan investeres i boliger. Boligpolitikken må derfor ta sikte på en størst mulig rasjonell utnyttelse av den kapital som står til rådighet.  

Den offentlige støtte til boligbyggingen må ha et sterkt sosialt sikte, slik at folk med lave inntekter får en relativt større stønad. Samtidig bør det gjøres lettere å skaffe nødvendig egenkapital ved ytterligere utbygging og skattemessig begunstigelse av boligsparingen.  

Det bør stimuleres til raskere nedbetaling av boliglån, slik at boligbankene kan få frigjort kapital til investering i nye boliger. En raskere nedbetaling enn forutsatt i låneavtalene bør derfor premieres, og det bør innføres regler om adgang til tilleggsavdrag der låntakernes økonomiske kår tillater dette.  

Kristelig Folkeparti mener at de ulike kategorier av enslige hittil har hatt for liten nytte av samfunnsstøttet boligbygging i forhold til arbeidsinnsats og skattebelastning. Boligstøtte og boligplanlegging må åpne muligheter for enslige til å skaffe seg bolig som svarer til vedkommendes behov   på linje med andre boligsøkende.  

Det ideelle ville være at hver familie hadde sitt eget hus. Boligpolitikken må stile mot dette mål og realisere det hvor det er mulig.  

Beskatningsreglene ved tomtesalg må endres, slik at gevinst ved frivillig tomtesalg beskattes på linje med gevinst ved ekspropriasjon, og slik at tilgangen på tomter til rimelig pris kan øke.  

Det bør treffes flere tiltak for å motvirke økonomisk spekulasjon i den herskende boligmangel.  

3. Sosiale institusjoner
Erfaringen viser at en når lengst og får mest for pengene når utbyggingen av sosiale institusjoner skjer ved et samarbeid mellom de offentlige og private organisasjoner. Kristelig Folkeparti mener det er riktig å satse mer enn hittil på et slikt samarbeid og vil arbeide for at godkjente private sosiale tiltak får den nødvendige økonomiske støtte.  

Mangelen på sykehusplasser krever større innsats i sykehusutbyggingen, men mangelen kan også avhjelpes ved at den private sykehusdriften stimuleres, bl.a. ved at det gis offentlig stønad der trygdekasserefusjoner ikke dekker de faktiske utgifter. Bygging av pleiehjem, rekonvalesenthjem og sykehoteller vil også kunne avlaste sykehusdriften.  

Utbygging av det psykiske helsevern må føres videre i samsvar med lovfestede retningslinjer.  

Attføringsprinsippet må tillegges økende vekt ved alle sosiale institusjoner, og det må bygges flere attføringsinstitutter. Både den medisinske og sosiale behandling må aktiviseres og mulighetene for omskolering og yrkesopplæring må utnyttes bedre, bl.a. i alkoholistomsorgen.  

Bare en forsert utbygging av personellutdannelsen kan avhjelpe mangelen på kvalifisert personell ved de sosiale institusjoner, og Kristelig Folkeparti mener at man også her vil oppnå gode resultater ved samarbeid med organisasjoner som er sosialt engasjert.  

4. Helsearbeidet
Folkehelsen sikres best gjennom det forebyggende helsearbeid. Dette må utbygges og framskrittene på det hygieniske og medisinske felt må komme alle til gode   uansett bosted og økonomiske forhold.  

Helsesøstertjenesten må bygges ut i alle kommuner, og det må åpnes videre adgang til støtte for plassering av menighetssøstre.  

Legemangel og mangel på annet kvalifisert helse- og sykehuspersonell er i flere landsdeler et alvorlig problem som snarest må løses.  

Vitenskapelige undersøkelser har vist at den økende sigarettrøyking er en trusel mot folkehelsen. Arbeidet med å motvirke røykingen særlig blant barn og ungdom   må derfor intensiveres.  

5. Edruskap
Kristelig Folkeparti vil føre en energisk og planmessig kamp mot rusdrikkens ødeleggelser, mot drikkeskikkene  og mot alkoholen som nytingsmiddel i alle former. Det ufravikelige mål er et folkeliv fritt for rusdrikk, og alt arbeid for å skape en mentalitet som kan muliggjøre dette, må stimuleres og støttes økonomisk.  

This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
