
Oslo, den 21. desember 1999
Trond Helleland om barnehagemeldingen:
Usikker fremtid for private barnehager
Høyre ser positivt på de målene barnehagemeldingen setter når det gjelder full barnehagedekning innen 2003, og likeverdig behandling av kommunale og private barnehager, men stiller seg kritisk til om de virkemidlene Regjeringen antyder kan bidra til å nå disse målene.
"Det er uklart hva meldingen egentlig vil bety for de private barnehagene som i dag driver på randen av konkurs på grunn av manglende kommunal støtte", sier Høyres familiepolitiske talsmann Trond Helleland. Regjeringen vil i løpet av de neste tre årene bevilge 300 mill kr i frie midler til kommunene, for at den kommunale støtten til de private barnehagene skal kunne økes fra dagens nivå på 7,7 pst til et nivå på 30 pst slik Stortinget har forutsatt. "Jeg frykter at dette blir en ny runde med gode ønsker fra Storting og Regjering, mens kommunene gjør som de vil og bruker pengene på andre formål. Regjeringen varsler økte bevilgninger, men vi har ingen garanti for at dette kommer barnehagene til gode", mener Helleland.
Regjeringen foreslår å innlemme alle offentlige tilskudd til barnehagene i rammeoverføringene til kommunene fra 2003, samtidig som kommunene skal få plikt til å gi tilbud om barnehageplass til de som ønsker det. Kommunene skal også få plikt til å inngå samarbeidsavtaler med de private barnehagene.
"Private barnehager blir i dag nedlagt på grunn av manglende kommunal støtte. Disse barnehagene ser neppe lyst på en fremtid hvor de blir totalt avhengige av kommunene, uten det sikkerhetsnettet dagens ordning med statlig driftstilskudd til barnehagene gir", sier Helleland. Han stiller seg skeptisk til at kommunene skal kunne innføre differensierte satser for støtte til private barnehager utfra ulike kvalitetskrav. "Kvalitetskravene til barnehagene må ligge i barnehageloven. Dersom loven ikke er god nok, må den endres. Vi kan ikke ha et system der kommunene bruker lokale kvalitetskrav som begrunnelse for å nekte støtte til private barnehager", mener Helleland.
Trond Helleland mener det bør vurderes en ordning med stykkprisfinansiering av barnehagene, hvor den offentlige støtten samles i et statstilskudd som følger barnet til den barnehagen foreldrene velger, uavhengig av om denne er kommunalt eller privat drevet.
