
Stortinget, 17. april 1997
Pressemelding fra Petter Thomassen, leder i Kontroll- og konstitusjonskomiteen
Grovt misvisende fra Arbeiderpartiet om Grunnlovens § 75h
Aps nestleder i Kontroll- og konstitusjonskomiteen har i en pressemelding av idag gitt et grovt misvisende bilde av flertallets forslag til endring av Stortingets forretningsorden. Det heter i Skaugs pressemelding at flertallet åpner for at komiteene skal kunne bruke Grunnlovens §75h til å tvangsinnkalle borgere til høringer i Stortinget og det gis således inntrykk av at innkallingsretten blir delegert til komiteene.
Petter Thomassen sier at det aldri har vært på tale å delegere Grunnlovens innkallingsrett til komiteene i Stortinget. Et slikt forslag ville dessuten kreve grunnlovsendring. Forslaget til endring av Stortingets forretningsorden innebærer imidlertid at Stortinget i plenum - etter å ha gjort et vedtak om at noen skal innkalles med hjemmel i Grunnloven § 75h - i et eget vedtak kan beslutte å delegere selve gjennomføringen av høringen til en stortingskomite. Dette er det ingen ting til hinder for, og et slikt vedtak ville kunne skje selv uten at det gis egen bestemmelse om dette i Stortingets forretningsorden. Skaug gir dessuten inntrykk av at dette spørsmålet ikke er vurdert av juridisk ekspertise, hvilket heller ikke er riktig, - Stortingets eget konstitusjonelle sekretariat, Stortingets kontor, har vurdert dette på oppdrag fra komiteen og har konkludert med at slik høring kan gjennomføres av en stortingskomite.
Skaug synes å late som om Stortingets komiteer overhodet ikke eksisterer, og riktignok er ikke komitesystemet nevnt med ett ord i Grunnloven, men det har i hele perioden siden 1814 vært uomtvistet at Stortinget har frihet og rett til selv å organisere sitt arbeid. At
saksbehandlingsoppgaver ikke skulle kunne delegeres til en stortingskomite har det heller aldri vært stilt spørsmål ved i nyere tid, men Ap tar tydeligvis i denne saken mål av seg til å villede om sakens faktiske innhold , sier Petter Thomassen - leder i Kontroll- og konstitusjonskomiteen.
