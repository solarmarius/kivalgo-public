
Oslo, den 18. januar 2000
Fra avgiftspolitisk talskvinne Kjellaug Nakkim
Høyre støtter en reduksjon av dieselavgiften nå
Til tross for klare advarsler fra Norsk Petroleumsinstitutt vedtok flertallet i Stortinget; Arbeiderpartiet og regjeringspartiene, å innføre en ny miljøavgift på umerket diesel med 25 øre pr. liter og samtidig heve dieselavgiften generelt med 20 øre pr. liter. Samlet er avgiften på diesel nå 4,46 kroner pr liter i tillegg til merverdiavgiften.
Den merkede, avgiftsfrie dieselen ble unntatt fra miljøavgiften. Det finnes ikke tankkapasitet til å lagre både blank og farget diesel, og det tilbys derfor ikke lavsvovelholdig diesel uten ekstraavgiften på 25 øre pr. liter. Fra Norsk Petroleumsinstitutts side ble det sagt klart fra om dette under finanskomiteens behandling av saken høsten 1999, men Arbeiderpartiet og sentrumspartiene valgte å ignorere advarslene om at avgiften overhodet ikke ville få noen miljøeffekt. Miljøavgiften er derfor bare et dekke for å kunne kreve mer penger inn til staten, uten noen virkning på miljøet.
Høyre mener den nye avgiften for svovelinnhold i diesel må legges om, slik at det faktisk blir gitt incentiver til å gå over til lavsvovelholdig diesel uten ekstraavgiften på 25 øre pr. liter. Samtidig må dieselavgiften settes ned igjen til 1999-nivå, slik Høyre gikk inn for i budsjettet for 2000.
