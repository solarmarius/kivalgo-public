
Pressemelding, Høyres Stortingsgruppe, 26. august 1999
Oddvard Nilsen
Fjærvoll må avklare sin holdning til samlestativene
Høyre har hele tiden vært skeptisk til at Posten har pålagt kunder å flytte postkasser plassert ved egen bopel, til samlestativer, stativer som til dels har stått langt unna bopelen. Dette oppfattes av mange kunder som en forringelse av Postens tjenestetilbud. Høyre kan bare akseptere en omlegging til samlestativ hvis dette er nødvendig for at kundene skal få et kvalitativt bedre tjenestetilbud. Det er ikke akseptabelt at Posten reduserer servicenivået ut fra ønsket om å redusere sine forpliktelser overfor kundene.
Høyre registrer med tilfredshet at Forbukerombudet stiller spørsmål ved om Posten kan pålegge folk å flytte postkassene sin. Videre er det gledelig at et EU-direktiv nå synes å sikre at folk får levert posten sin på bopel, slik at de slipper samlestativ. Skal Posten forsvare sin stilling som postleverandør kreves det at selskapet oppfyller de servicemål som befolkningen forventer. Jeg ser ingen grunn til at statsråden ikke skal mene noe om dette og jeg forventer at han avklarer Regjeringens holdning til dette spørsmål, sier Oddvard Nilsen.
