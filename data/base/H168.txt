
Stortinget, 6. mars 1996
Pressemelding fra Kristin Krohn Devold,
stortingsrepresentant for Høyre og leder for Høyres Bedriftskanal for små og mellomstore bedrifter
Ny aksjelov gir tidsnød for småbedriftene
I forslaget fra aksjelovutvalget til nye aksjelover foreslås det at alle selskaper skal avholde sin generalforsamling innen fire måneder etter utgangen av hvert regnskapsår, dvs. innen 30. april. Fristen etter gjeldende lov er 30. juni, slik at forslaget medfører en innskjerping i fristen på 2 måneder. En ytterligere innskjerping i forhold til tidfrister er i praksis foreslått ved at man nå går inn for at også revisjonsberetning skal vedlegges det materiale som sendes ut til aksjeeierne én uke før generalforsamling skal avholdes.
«Forslaget bærer preg av liten evne til praktisk tenkning i utvalget» sier Kristin Krohn Devold, stortingsrepresentant og leder for Høyres Bedriftskanal for små og mellomstore bedrifter. «I realiteten betyr dette at bedriftene nå må være ferdige med alt regnskapsarbeid for foregående år innen 20. april. Det sier seg selv at for små foretak som har liten kapasitet selv og som er avhengige av eksterne tjenester, vil dette forslaget kunne gjøre de regnskaps- og revisjonstjenestene de må kjøpe både dyrere og dårligere.»
«Forslaget er et eksempel på en bestemmelse som vil gjøre det vanskeligere for bedriftene. Vi vil gå nøye igjennom utvalgets arbeid for å vurdere i hvilken grad andre forslag bærer preg av at det juridiske har overkjørt det praktiske og gjort småbedriftenes hverdag vanskeligere» understreker Kristin Krohn Devold.
