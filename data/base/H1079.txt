
20. mars 2000
Høyres Stortingsgruppe
Oddvard Nilsen:
Regjeringen må sikre skipsfartens konkurranseevne!
Høyre oppfordrer Regjeringen Stoltenberg til å forlate den skipsfartsfiendtlige politikken Arbeiderpartiet tidligere har stått for og heller sikre næringen konkurransedyktige rammebetingelser. De maritime næringene står for en betydelig verdiskapning og er viktige for sysselsettingen langs kysten. Skipsfarten er næring med tøff internasjonal konkurranse der ny teknologi gir betydelige utviklingsmuligheter. Norge har et sterkt maritimt næringsmiljø som med de riktige rammebetingelsene står unikt rustet til å utnytte nye næringsmuligheter.
Høyre har de siste årene iherdig forsvart viktige forutsetninger for en konkurransedyktig maritim næringspolitikk, som rederibeskatningen og refusjonsordningen for sjøfolk. Forutsetninger som Arbeiderpartiet til nå har ønsket å fjerne. Jeg utfordrer den nye Arbeiderpartiregjeringen med næringsminister Grete Knudsen i spissen til å arbeide for å bedre rammebetingelsene for de maritime næringer i stedet for å forverre dem , sier Oddvard Nilsen.
