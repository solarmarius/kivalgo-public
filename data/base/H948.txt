
Oslo, den 28. april 1999
Ingvald Godal, forsvarspolitisk talsmann
- Forsvaret vårt trenger ikke gjemmes bort!
Høyre er svært skuffet over forsvarsminister Eldbjørg Løwer og hennes beslutning om sløyfe militærparaden på Karl Johansgate i Oslo 27. mai. At man skal oppfatte det som provoserende at forsvaret viser frem hva det representerer i forbindelse med Akershus Festnings 700 års-jubileum, er oppsiktsvekkende.
Nettopp nå kunne en norsk militærparade på vei til vår jubilerende festning vise at vårt demokratisk kontrollerte forsvar er med på å trygge friheten og freden i landet vårt. Vi trenger ikke gjemme bort Forsvaret, spesielt ikke i en situasjon hvor vi deltar aktivt i en militær aksjon for å sikre grunnleggende menneskerettigheter i vår egen verdensdel.
Vi burde bruke en slik anledning til å gi et signal til dem som i dag bidrar fra norsk side til NATOs militære operasjon i Kosovo om at vi er stolte over den innsatsen de gjør. Det Forsvarsministeren nå gjør er å sende et signal om at vi nærmest skammer oss over Forsvaret vårt.
