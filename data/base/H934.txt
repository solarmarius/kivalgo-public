
Oslo, den 26. mars 1999
Høyres næringspolitiske talsmann, Ansgar Gabrielsen:
Høyre forlanger bedre konkurransevilkår for næringslivet
Konkurransedyktige rammebetingelser er en forutsetning for at Norge skal være et attraktivt område for investeringer og oppstart av nye bedrifter. Det var Høyres hovedbudskap i dagens stortingsdebatt om næringspolitikken. Konkurransedyktige rammebetingelser krever at særnorske skatter og avgifter fjernes, unødvendige reguleringer avvikles og skjemaveldet reduseres. I tillegg må utdanningssystemet og offentlig sektor legge forholdene bedre til rette for økt verdiskapning i næringslivet. Høyre foreslo derfor en avviklingsplan for investeringsavgiften og mer oversiktlige rutiner ved endring av skatteregler. For å få bedre kontroll med skjemaveldet foreslo Høyre også en årlig oversikt over utviklingen i antall skjemaer og forskrifter som næringslivet må forholde seg til.
Høyres tok samtidig et oppgjør med Arbeiderpartiets ønske om å utvide det omfattende offentlige eierskapet i næringslivet ved å opprette et statlig investeringsfond på fem mrd kroner for investeringer i og partnerskap med privat næringsliv.
På dette området skiller Arbeiderpartiet seg ut, ikke bare fra stortingsflertallet, men også fra sosialistiske og sosialdemokratiske partier i Europa. Isteden for å angripe årsakene til manglende investeringer og nyskaping i Norge og forbedre næringslivet konkurransevilkår, forsøker Arbeiderpartiet å behandle symptomene på de dårlige rammebetingelsene partiet selv har skapt. Virkemiddelet er økt statlig eierskap og statlig industrireisning i Norge. Dette er en velprøvd oppskrift på lav lønnsomhet, dårlig ressursutnyttelse og manglende omstillingsevne i næringslivet. Statlig eierskap fører til uheldige rollekonflikter og kan undergrave likebehandlingen og den sunne konkurransen i næringslivet. Grunnlaget for et vekstkraftig næringsliv er konkurransedyktige rammebetingelser og bedre vilkår for privat sparing og investeringer, sier Gabrielsen i en kommentar.
