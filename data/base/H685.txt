
Oslo, den 20. februar 1998
Trond Helleland, stortingsrep.
Høyre og kontantstøtten
Debatten om kontantstøtte når stadig nye høyder. Den ene særinteressegruppen etter den andre står frem med sitt syn, for å omtale konsekvensene av ordningen.
Høyre har ett hovedmål med kontantstøtten: Å gi familiene større valgfrihet, og dermed mulighet for å bruke mer tid sammen med de minste barna.
Debatten har så langt vært preget av hensynet til barnehagene, utsatte grupper, arbeidsmarkedet og likestillingsspørsmål. Dette er viktige elementer i debatten, men hovedsaken er og blir at foreldrene selv skal få mulighet til å velge hva de anser som den beste omsorgsløsningen for sine barn.
Målsettingen om full barnehagedekning ligger fast, men Høyre vil ikke tvinge foreldre til å velge barnehage, dersom de ser seg bedre tjent med andre omsorgsformer. Motstanderne av kontantstøtte fremstiller det som om utsatte grupper vil tape på ordningen. Realiteten er at ingen vil komme dårligere ut, dessuten har man gjennom barnevernsloven tilstrekkelige hjemler til å gripe inn ved omsorgssvikt.
Et av de bedre motargumenter som er fremført mot kontantstøtten er hensynet til et allerede stramt arbeidsmarked. Høyres modell er så fleksibel foreldrene selv kan velge den kombinasjon av barnepass og yrkesdeltagelse de ser seg best tjent med. Dessuten må man huske at den foreslåtte kontantstøtte bare gjelder 1- og 2-åringer. Arbeiderpartiets forslag om utvidet foreldrepermisjon vil i langt større grad tappe arbeidsmarkedet for sårt trengt arbeidskraft, fordi her vil alle kunne være hjemme med tilnærmet full lønn.
Høyre ønsker den modellen for kontantstøtte som gir størst valgfrihet og minst byråkrati. Vår modell vil være svært enkel å administrere, alle foreldre med barn fra 1 og opptil 3 år får utbetalt 3000 kroner i måneden, i tillegg til den ordinære barnetrygden. Derfor kaller vi vår modell for barnetrygdmodellen.
Høyres kontantstøtteopplegg kan enkelt beskrives slik:
- Kontantstøtten skal gjelde alle 1- og 2-åringer.
- Kontantstøtten skal betales ut og administreres av staten. Utbetaling av kontantstøtte skjer sammen med utbetaling av barnetrygden, vi foreslår altså en utvidet barnetrygd.
- Kontantstøtten skal være fleksibel, ubyråkratisk og lett å administrere. Dette blir ivaretatt gjennom Høyres modell hvor alle får den samme utbetalingen.
Regjeringens kontantstøttemodell har svakheter. Foreldrene registrerer ønske om barnehageplass eller kontantstøtte. Velger man full barnehageplass faller kontantstøtten bort, og barnehagene beholder den statlige støtten som i dag. Regjeringens modell kan føre til oppbygging av et nytt kommunalt byråkrati, Kommunenes Sentralforbund har antydet at man trenger over 200 millioner kroner for å registrere og administrere dette. Modellen vil også gi foreldrene mindre valgfrihet, det er antydet at man kan søke om hel eller halv kontantstøtte, altså betydelig mindre fleksibilitet enn med Høyres opplegg. Modellen vil kreve også registrering og kontroll av hvordan den enkelte familie velger.
Kontantstøtten er en etterlengtet reform for barna, den er et oppgjør med Arbeiderpartiets sentraldirigerende og ensrettende politikk. Nå er det småbarnsfamiliene som får makten, det er de som skal foreta valg for sine barn, og Høyre er av den bestemte oppfatning at familien selv vet best.
