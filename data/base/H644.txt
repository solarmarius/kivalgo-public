
Pressemelding, Høyres Stortingsgruppe, 14. mai 1998
Fra Stortingsrepresentant Ellen Gjerpe Hansen, Høyre.
Nei til piggdekk-avift
Veidirektoratet foreslår å innføre avgift på bruk av piggdekk i våre fire største byer. Avgiften vil ligge mellom 10 og 20 kr. pr. dag. Høyre går imot å påføre bilistene ytterligere avgifter, avgiftsnivået for bilhold er allerede smertelig høyt. Høyre foreslår i stedet at bilister som frivillig går over til piggfrie dekk blir premiert i form av lavere avgifter.
Høyre mener det er viktig å redusere unødig bruk av piggdekk. Redusert piggdekkbruk vil bedre miljøet og samtidig redusere kostnadene knyttet til veislitasje.
Det er på denne bakgrunn gledelig at en stadig større del av bilistene frivillig velger å bruke piggfrie vinterdekk. Nye tyngende avgifter på bilistene fremstår på denne bakgrunn som urimelige. "Vi håper flere partier nå slutter opp om Høyres forslag om å ta i bruk positive virkemidler. Det mest effektive er å premiere dem som kjører miljøvennlig samtidig som man satser på informasjon og holdningsskapende arbeide," uttaler medlem av samferdselskomiteen, Ellen Gjerpe Hansen.
