
Oslo, den 29. september 2000
Oddvard Nilsen:
Bilistene må blø!
Arbeiderpartiregjeringen fremla i dag Nasjonal transportplan. Planen legger opp til et skuffende lavt investeringsnivå for riksveger. Regjeringen foreslår en reell nedgang i den første fireårsperioden sammenlignet med den forrige planen. Det er alvorlig på bakgrunn av de store behovene som eksisterer rundt om i landet. I tillegg kommer et stort etterslep på vedlikeholdssiden.
Høyres målsetting er at alle deler av landet skal ha et moderne vegnett. Et godt vegnett er en forutsetning for et verdiskapende næringsliv. De store avstandene innenlands og de meget lange avstandene til og fra de viktigste markedene utenlands, forutsetter at transporten er minst like effektiv som i de land vi konkurrerer med. Det lave investeringsnivået Arbeiderpartiet legger opp til, vil medføre at næringslivets konkurranseevne svekkes, verdiskapningen reduseres og dermed gjøres velferdsgoder usikre.
Regjeringen legger opp til en kraftig økning i bruken av bompenger, fra 8,5 mrd kroner i den forrige vegplanperioden til 16,8 mrd kroner i den kommende. Dette innebærer en ekstra byrde på vegtrafikken som fra før har et tungt skatte- og avgiftspress. Om ikke dette skulle være nok foreslår Regjeringen å ta i bruk vegprising, noe det er helt uaktuelt for Høyre å støtte.
Legger man sammen det lave investeringsnivået og den sterke økningen i bompenger er dette en skuffende dårlig transportplan. Jeg kan love at Høyre kommer med forslag som vil bety en sterk forbedring for vegtransporten i forhold til Arbeiderpartiets forslag, sier Oddvard Nilsen:
