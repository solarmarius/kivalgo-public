
Pressemelding 20. september 1996
Hallgrim Berg (H):
Nei til fjerning av sportssendingane i NRK og TV2
Høgre er skeptisk til planane i NRK og TV2 om å plassere dei mest populære sportssendingane i ein eigen betalingskanal. Alle sjåarar har rimeleg krav på at dei viktigaste idrettssendingane kjem ut gjennom dei riksdekkande fjernsynskanalane, anten i direkte eller redigert form. Det vil vera eit brot på allmennkringkastingsideen dersom viktige hendingar innan nyhende, informasjon, sport og underhalding blir tatt vekk frå hovudkanalane som Stortinget har utstyrt med allmenn lisens og/eller kulturpolitiske plikter.
Dersom publikum må betale ekstra - utanom lisens og diverse investeringar i kabeltilknytting, parabol,UH-antenner, satellittkort, etc. - for å få inn dei mest populære programma, er det hipp som happ for Ola og Kariom deimå punge ut til Kinnevik og Murdoch eller til Einar Førde.
Det er greitt med praktisk samarbeid mellom NRK og TV2 for å skaffe seg sportsrettar, og at selskapa unngår å overby kvarandre. Verre er det dersom konkurransen mellom rikskanalane blir avløyst av generell samkøyring i retning marknadsfordeling og nymonopolisme.
Samtidig bør også idrettsorganisasjonane vera vakne og tenke langsiktig. Raske og gode økonomiske tilbod til eit særforbund frå ein pengesterk kanal med dårleg dekning kan vera lønsamt på kort sikt. Det er likevel ikkje god politikk. Også idretten er avhengig av brei interesse og langsiktig rekruttering.
