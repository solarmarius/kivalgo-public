
Oslo, den 24. april 1996
Høyre stiller krav for å støtte grunnskolereformen fra 1997
Høyre har gjennomført en omfattende høringsrunde i Høyre-styrte kommuner om investeringskostnadene ved grunnskolereformen. Stortinget har forutsatt at kommunene skal få dekket sine faktiske utgifter ved reformen. Den høringsrunden Høyre har foretatt, tilbakemelding fra Kommunenes Sentralforbund (KS) og andre enkeltkommuner, dokumenterer at det må foretas endringer i regjeringens opplegg dersom denne forutsetningen skal kunne oppfylles.
Til grunn for departementets utregning av investeringstilskudd til den enkelte kommune ligger et sett med beregningsnøkler. Disse omfatter bl.a en fast byggepris på 11.600 kr pr. kvadratmeter inklusive inventar og en arealnorm tilsvarende 140 kvadratmeter pr. klasse. Med disse normene får mange kommuner dekket de faktiske utgiftene knyttet til reformen, mens en del kommuner kan dokumentere at de ikke får dekket sine faktiske utgifter med regjeringens forslag.
Departementet legger til grunn en byggepris tilsvarende 11.600,- pr. kvadratmeter (inklusive utgifter til inventar ca. 1000,-). I følge Byggfaktas kostnadstall for skolebygg er gjennomsnittskostnaden for f.eks Nordland fylke kr. 13.881 pr. kvadratmeter og landsgjennomsnittet er kr. 11.559 pr kvadratmeter (I tillegg kommer kostnader til inventar). I Oslo var kvadratmeterprisen pr. 1.1.96 kr. 14.900,-. Oslos tall bygger på anbud, og det dokumenteres at det har vært en vesentlig prisstigning i perioden fra 1994 til 1996.
Departementet legger til grunn en arealnorm tilsvarende 140 kvadratmeter pr klasse. Denne arealnormen er tilfredsstillende for en rekke kommuner. Arealnormen er ikke tilfredsstillende for kommuner med et høyt elevtall pr. klasse, og der det må bygges nye skoler som en følge av at 6-åringene skal inn i skolen. Det er i første rekke byene, blant dem Oslo og Trondheim, som har problemer med den fastsatte arealnormen. Oslo legger opp til 240 kvadratmeter pr. klasse. Oslo må i stor grad bygge nye skoler. Hervik-utvalgets innstilling (statens beregninger bygger på disse) legger til grunn at investeringene skjer i form av utvidelser av eksisterende skoler og at arealbehovet da vil være 140 kvm. I en del kommuner må det imidlertid bygges nye skoler for å kunne ta imot 6-åringene.
Høyre legger stortingets forutsetning om at alle kommuner skal få dekket sine faktiske utgifter knyttet til grunnskolereformen til grunn. Høyre vil foreslå endringer i regjeringens forslag for å sikre at denne forutsetningen kan oppfylles. Dersom Høyre oppnår flertall for nødvendige endringer i regjeringens opplegg, vil Høyre støtte gjennomføring av grunnskolereformen fra høsten 1997.
Etter Høyres oppfatning er det behov for å øke kostnadsrammen for reformen med mellom
500 og 700 mill. kroner.
Høyre har stilt en rekke spørsmål til departementet for å få utdypet problemstillinger og beregnet kostnader. Departementets svar gir ikke grunnlag for eksakt å kunne beregne kostnadene ved nødvendige endringer eller beskrive endringene i detalj. Høyres forslag til økning av kostnadsrammen og våre forslag til endring av beregningsnøklene bygger på departementets svar og egne beregninger.
Høyre vil foreslå endringer på følgende punkt:
* Byggekostnader. Prisnormen må differensieres både når det gjelder geografiske ulikheter i byggepris og når det gjelder bygningsmessige tilpasninger. Kommuner med fådelte skoler, hvor antall 6-åringer ikke utløser nye klasser, må også få investeringstilskudd for bygningsmessige tilpasninger.
* Arealnorm. Det må foretas endringer i arealnormen som fanger opp de problemer som enkelte kommuner, særlig byene, har dokumentert oppstår med en arealnorm på 140 kvm pr. klasse.
* Private skoler. Disse skolene må i likhet med de kommunale skolene tilby undervisning til et ekstra årskull. Derfor er det naturlig at også de private skolene gis et investeringstilskudd for å dekke de faktiske utgiftene.
* Kompensasjonsform. Departementet har lagt til grunn at kommunene skal ta opp lån og at staten skal kompensere utgiftene over 40 år. Denne avdragstiden må reduseres til 20 år.
I tillegg til disse nødvendige forutsetningene for å sikre økonomien i reformen, vil Høyre i et endelig kompromiss om reformen legge vekt på å få gjennomslag for følgende:
* Foreldrene skal etter samråd med skolen, gis rett til å kunne velge å utsette skolestarten med ett år.
* Antall uketimer i 1. - 4. klasse økes fra 20 til 21. Denne ekstra timen brukes til å styrke ett av basisfagene.
