
Stortinget, 18. mars 1997
Pressemelding fra Per-Kristian Foss, Høyre
Ulogisk og bakstreversk forslag om lukking av Butikk-Norge
Arbeiderparti-regjeringen gjør knefall for LO og svikter forbrukernes interesser i sitt forslag til nye lovbestemmelser om åpningstider for dagligvarehandelen.
Høyre vil advare regjeringen mot et forslag der det er antallet kvadratmeter butikkflate som skal avgjøre hvorvidt en butikk skal kunne regnes som kiosk og holde åpent. Dette vil åpne for tilfeldigheter, urettferdigheter og uheldige tilpasninger. Den ansvarlige statsråd, Brustad, har, uvanlig treffende, sagt at "forslaget er ikke helt logisk."
Da er det desto mer beklagelig at beslutningen er fattet etter intern samrøre med LO og Aps sentralstyre. De næringsdrivende, forbrukerne og de kveldsansatte butikkarbeiderne blir først hørt nå - uten å ha reell innflytelse.
Forslaget er en unødvendig mistillit til forbrukernes egen evne til å tilpasse sine gjøremål og sin hverdag. Der Høyre vil sette forbrukernes valgfrihet og fleksibilitet for alle arbeidstakergrupper i sentrum, har Arbeiderpartiet med dette valgt et steg tilbake til fortidens Formynder-Norge.
