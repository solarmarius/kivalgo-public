
PRESSEMELDING 16. DESEMBER 1996
Fra Høyres finanspolitiske talsmann Per-Kristian Foss
Pressen desinformerer om avgiftsbomben
Avgiftsbombe
I flere medier er det blitt fremstilt som forliket mellom Arbeiderpartiet og mellompartiene innebærer en moderat avgiftsøkning. Avgiftene steg med 2,5 pst i forbindelse med Stortingets budsjettbehandling. Regjeringen foreslår ytterligere 2 pst. i salderingsproposisjonen. Forliket mellom Ap og mellompartiene gir 1,5 pst. på toppen av dette. I alt skal omlag 3 mrd. kroner trekkes inn fra norske husholdninger.
Resultatet er at avgiftene generelt vil øke med over 6 pst. fra 1. januar 1997.
Bensin og autodiesel
Når det gjelder bensinavgiften er situasjonen ennå mer dramatisk. Avgiftspartiene krever ytterligere 390 mill. kroner i statsinntekter på toppen av de generelle økningene. Avgiftsøkningen blir 10% og staten tar inn en ekstra milliard.
Resultatet er at blyfri bensin vil bli nær 50 øre dyrere pr. liter fra 1. Januar 1997.
Tobakk
Regjeringen la i Statsbudsjettet opp til en avgiftsøkning på 7 pst. på tobakk. salderingsproposisjonen og forliket har presset avgiftsøkningen opp i over 11 pst.
Resultatet er at en tjuepakning med sigaretter vil bli 3,20 kr dyrere i utsalgspris fra 1. januar 1997.
Inflasjonsdrivende forlik
Avgiftsforliket representerer i seg selv en trussel mot lønnsoppgjøret og inflasjonsutviklingen neste år. Arbeiderpartiet og mellompartiene har kommet frem til et inflasjonsdrivende forlik ved å øke statens utgifter med 4,8 mrd. kroner der avgiftsøkninger på norske husholdninger utgjør den altoverveiende delen av de reelle innedkningene.
