
Stortinget, 27. februar 1997
P r e s s e m e l d i n g frå Hallgrim Berg (H), saksordførar
Innstilling om kringkasting og dagspresse avgitt - spennande voteringar i Stortinget 6. mars
Saksordførar i Stortinget, Hallgrim Berg (H) opplyser at den årlege meldinga om kringkasting og dagspresse no er ferdigbehandla. Innstillinga frå Kulturkomiteen inneheld ei rekke interessante og nye trekk. Eit breitt fleirtal i komiteen
* skjerpar krava til NRK om å gi meir utfyllande svar på kva sponsorinntektene utgjer i kroner og øre, strekar under at sponsing i NRK må avgrensast til eit minimum og ventar at tolkingsproblema om sponsorverksemnda kan klargjerast i reviderte forskrifter frå Statens Medieforvaltning
* sluttar seg til at NRK og TV2 samarbeider sterkare økonomisk og teknisk for å sikre dekninga av sentrale sportshendingar på dagens kanalar også i framtida
* gir klar påtale til P4 for ikkje å ha oppfylt konsesjonsvilkåra m.h.t. sendingar for den samiske folkegruppa, og ventar at desse startar innom kort tid.
Derimot er det full strid kor vidt nærradioane skal ha høve til å kunne styrke seg ved å ta ned satelittdistribuerte sendingar med sentralprodusert stoff. Eit mindretal, Høgre, Sp., Kr.F og repr. Roy N. Wetterstad går inn for at lokalradioane skal kunne ta ned og videreformidle programstoff med inntil 25 pst. av si sendeflate. Hallgrim Berg seier at han håpar at eit mindretal kan snuast til fleirtal i stortingssalen 6. mars, med hjelp av Fr.P og V.
Det er dessutan oppnådd flerital for at nærkringkastingsformål skal kunne tilgodesjåast med ca. 25 pst. av dei statlege midla i Audiovisuelt produksjonsfond. Arbeiderpartiet står isolert i motstanden mot dette.
Hallgrim Berg seier at nærkringkastinga med to positive vedtak 6. mars vil kunne sjå framtida lysare i møte.
