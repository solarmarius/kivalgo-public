
Oslo, den 20. mai 1999
Oddvard Nilsen:
Bergensbilistene tapte!
Stortingsflertallet har bestemt at bompengeperioden i Bergen skal forlenges med ett år og at prisen skal dobles. Samtidig skal ikke staten øke sine bidrag til veibyggingen i Bergen. Statens bidrag er å tilbakebetale det de har lånt av Bergens bompenger. Disse pengene tar staten fra bevilgningene til riksveier i Hordaland. Det som gis med den ene hånden tas med den andre.
Dessverre sikret sentrumspartiene og Arbeiderpartiet flertall for denne ugunstige ordningen for innbyggerne og bedriftene i Bergen. Kun Høyre stemte for det opplegget bystyreflertallet og næringslivet i Bergen ønsket. Bergen og Hordaland står igjen som tapere. På nytt dokumenteres det at kun Høyre er til å stole på når det gjelder å bevilge penger til vei, holde avgifter og bompenger nede, og å holde inngåtte avtaler. De partiene som vil bevilge minst penger til veiformål er samtidig de ivrigste til å øke avgiftene og bompengebruken. Denne gangen er det Bergensbilistene som skal flås, beklager Oddvard Nilsen.
