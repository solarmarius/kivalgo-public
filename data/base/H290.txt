
Høyres Hus, Oslo, 30. september 1996, kl. 12.30
Børge Brende, leder for Høyres programkomite
Pressemelding 30. september 1996
Presseutdrag
Presentasjon av forslaget til program for Høyre for stortingsperioden 1997 - 2001
Personlig ansvar som politisk mål
Høyres programforslag gjør det personlige ansvaret til et politisk mål. Idag kommer politikerbestemte løsninger i veien for det personlige ansvaret. Det bør være omvendt: Politikken skal jobbe for det personlige ansvaret.
Med forslaget til program krever Høyre en politikk som imøtekommer folks ønske om å ta personlig ansvar. Det krever at staten fraskriver seg makt.
* Staten må fraskrive seg makt over lønnen. Høyre krever at den som har tjent lønnen skal beholde mer av den når skatten er betalt. Det skal blant annet ikke være toppskatt på vanlig lønn. Da får familien og den enkelte større frihet til å bestemme over egen velferd.
* Staten må fraskrive seg makt over barnefamiliene. Høyre krever at støtten til barnefamiliene skal gis direkte til foreldrene som et likt tilskudd pr. barn i form av en kombinasjon av kontantstøtte, barnetrygd og skattelette. Da får foreldrene selv bestemme hvor mye barna skal være i barnehage  og hvilken barnehage  eller om far og/eller mor skal ha nedsatt arbeidstid eller være hjemme med barna i en periode. Dessuten vil det raskere bli barnehageplass til de familiene som ønsker det.
* Staten må frasi seg makt over eldre og syke som trenger offentlige tjenester. Høyre krever at den enkelte så langt mulig får velge hvilken lege, hvilket sykehus, hvilken hjemmehjelp eller hvilket sykehjem som skal benyttes.
* Staten må frasi seg makt over familiens sparing. Høyre krever at tilleggspensjonene blir privat eiendom, at formuesskatten avvikles og at boligen blir skattefri.
Som en politisk bevegelse som vil fremme det personlige ansvaret er det nødvendig for Høyre å ta konkrete skritt i denne retningen.
