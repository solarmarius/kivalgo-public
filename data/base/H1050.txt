
Pressemelding Høyres Stortingsgruppe 13. desember 2000
GISKE-TILBAKETOG: FULL LIKEBEHANDLING AV VIDEREGÅENDE OPPLÆRINGSTILBUD FOR VOKSNE
Det har lenge vært tvil om statsråd Giske ville følge opp Stortingets forutsetning om likebehandling av forskjellige opplæringstilbud for voksne. Nå er denne tvilen ryddet av veien, etter at stortingsrepresentant Inge Lønning (H) tok opp saken i en interpellasjon. Under interpellasjonsdebatten tirsdag kveld måtte statsråden bekrefte at de nye forskriftene ville åpne for likestilling mellom de forskjellige typer tilbud, og at det ikke ville bli satt noen sperre mot private tilbud.
Bakgrunnen for Høyres initiativ var klare signaler om at Regjeringen ville stenge ute private tilbud ved å utforme forskriftene slik at bare skoler med rett til å gi standpunktkarakterer skulle få tilby gratis utdannelse til voksne gjennom kompetansereformen. Samtidig skulle retten til å gi standpunktkarakterer begrenses til studieforbund og private videregående skoler med godkjennelse etter privatskoleloven.
Høyre er svært tilfreds med at statsråden nå har valgt å legge større vekt på Stortingets forutsetninger enn på sine egne ideologiske fordommer mot alt som smaker av private tilbud.
