
Oslo, den 30. oktober 1998
Oddvard Nilsen
En bedre distriktssatsing!
Høyre legger i sitt alternative statsbudsjett opp til en bedre og mer aktiv distriktspolitikk enn sentrumsregjeringen. Høyre kutter 1 mrd i diverse offentlige programmer som regjeringen legger opp til. I stedet øker vi bevilgningene til veiinvesteringer med 1 mrd og reduserer skatte- og avgiftstrykket på næringslivet med over 3 mrd kroner.
For å oppnå en positiv utvikling innen sysselsetting og bosetting i Distrikts-Norge forutsetter det rammebetingelser som gjør det mulig å drive lønnsom næringsvirksomhet i alle deler av landet. Det krever et mer moderat skatte- og avgiftstrykk og et godt utbygget veinett. Et godt veinett bidrar til å redusere avstandsulempene som mange bedrifter i distriktene sliter med.
Fordelene med å bruke disse virkemidlene i distriktspolitikken er at de er bransje- og bedriftsnøytrale. Verdiskapningen og sysselsettingen ved slike tiltak er langt bedre enn ved bruk av selektiv næringsstøtte og kommunale programmer.
Høyre vil innstendig anmode sentrumsregjeringen om å bli med på Høyres positive satsing på distriktspolitikken. «Det er på høy tid at alle gode krefter samles for å ta et krafttak for Distrikts-Norge», sier Oddvard Nilsen.
