
Høyres Stortingsgruppe 27. juni 1996
PRESSEKONFERANSE
Høyre i Stortinget sesjonen 1995/1996
Høst- og vårsesjonen i Storinget har på nytt vist at landet trenger en politikk som utgjør et helhetlig alternativ til Arbeiderpartiregjeringens. Høyre vil i tiden frem mot valget fortsette å reise saker som fremmer større valgfrihet for familiene og den enkelte, mer privat norsk eierskap og gode rammebetingelser for bedriftene, og lavere skatter som alternativ til sterkere grad av offentlig regulering.
Tiden arbeider for Høyres politikk, og det er en glede når andre partier slutter seg til der Høyre har gått foran. Høyre har fått gjennomslag på viktige områder denne sesjonen, men mye hadde vært annerledes dersom vi hadde fått flertall for langt mer. Det typiske i Stortinget denne sesjonen har vært at samarbeidet er vekslende fra sak til sak. Det skyldes ikke minst at Regjeringen famler seg frem fra sak til sak og søker flertall der den kan finne det.
Like viktig er det imidlertid at det partiet som for tiden har den nest største gruppen i Stortinget ikke har vist noen interesse for å samle opposisjonen. Senterpartiet forveksler isolasjonisme og selvstendighet.
I det følgende er en oversikt som viser hvor Høyre har fått gjennomslag, dels ved at regjeringen har blitt påført nederlag, dels ved at regjeringen har justert politikken i retning Høyres. Oversikten viser videre en rekke konfliktlinjer mellom de to helhetlige alternativene i norsk politikk, Høyre og Arbeiderpartiet, som dels har fått en foreløbig avklaring i Stortinget, dels blir sentrale i tiden frem mot Stortingsvalget i 1997.
1. Høyre har fått gjennomslag - og Regjeringen har måttet bite i gresset:
Skipsfartsbeskatningen
Det nye systemet for skipsfartsbeskatning ble vedtatt av H, Sp, KrF, FrP og de uavhengige. Det nye skattesystemet sikrer internasjonalt konkuransedyktige vilkår for rederiene.
Kraftverksbeskatningen
Høyre, KrF og Venstre la frem et alternativ til Regjeringens forslag til kraftverksbeskatning. De tre partienes forslag fikk med mindre justeringer Arbeiderpartiets tilslutning. Alternativet sikret kraftkommunene stabile inntekter. Det ble slått fast at vannkraftressursen er en nasjonal ressurs med en sterk lokal forankring.
Reduksjon i Arbeidsmarkedstiltakene
Høyre, Sp, KrF, Venstre, og FrP stemte mot regjeringens forslag i Revidert nasjonalbudsjett om å øke arbeidsmarkedsbevilgningen med 285 mill.kr. Stortinget vedtok dermed et Revidert Nasjonalbudsjett med lavere utgifter og bedre balanse enn det forslaget som ble lagt frem av Regjeringen.
Reform 97 - full dekning av kommunenes investeringskostnader
I behandling av investeringsproposisjon for Reform 97, klarte Høyre å øke regjeringens støtte til kommunene med 500 mill. kroner for å kunne lettere realisere et godt skoletilbud til seksåringene fra 1997.
Helse - forbedret ventetidsgaranti
Stortingsflertallet forlangte i fjor i behandlingen av helsemeldingen, mot regjeringens ønske, en forbedret ventetidsgaranti. Den nye helseministeren har, etter i noen måneder å ha signalisert at det var vanskelig å realisere dette, fremmet en melding som følger opp dette kravet.
Helse - større bruk av stykkprisfinansiering
Et helsevesen med pasienten i sentrum, krever at finansieringen styres ved at pengene følger pasienten. Regjeringen og Arbeiderpartiet var sterkt imot en ordning med stykkprisfinansiering i fjor. I år har regjeringen forkastet sin egen helsepolitikk, men heller ikke våget å ta skrittet over til Høyres valgfrihetsreform for pasientene. I stortingsmeldingen om ventetidsgarantien foreslås et begrenset stykkprissystem.
Bruk av tvang overfor psykisk utviklingshemmede
Regjeringens forslag ble sendt tilbake av en samlet opposisjon. H, Krf og SV arbeidet frem et alternativ som slo fast grunnleggende rettigheter, og som strammet inn på bruken av tvang og makt. Ap valgte å slutte seg til i innstillingen.
Tvangssammenslåing av kommuner
Regjeringens og Aps forslag ble avvist av en samlet opposisjon.
Bilbeskatningen
Regjeringens forslag til bilbeskatning ble forkastet av Stortinget Høyre gikk i spissen for forslag om å senke bilavgiftene, for å bidra til en fornyelse av bilparken og dermed sikrere og mer miljøvennlige biler.
Abortmeldingen - skriftlig informasjon
Skriftlig informasjon til abortsøkende (mot regjeringens og Aps ønske)
Privatist-eksamen
Flertallet (alle unntatt Ap) gikk i mot Regjeringens forslag om å stryke standpunktkarakterer fra vitnesbyrdet, og i mot forslaget om å gå over til skriftlig prøve til erstatning for muntlig prøve i muntlige fag.
Heimevernsorganiseringen
Regjeringen forseslo sammenslåing mellom HV og Hæren på regimentnivå, men led nederlag i Stortinget. (H, Sp, Krf, V og Frp).
Øvrige forsvarssaker
I en rekke forsvarssaker har regjeringen blitt påført nederlag av en samlet ikke-sosialistisk opposisjon. Dels fordi regjeringen ikke følger opp vedtatte forsvarsplaner, dels fordi en rekke omstillingsprosjekter styres dårlig, og dels fordi regjeringens tiltagende arroganse overfor Stortinget er tydelig i flere slike saker. Eksempler:
* Forsvaret av Vestlandet - to nye bataljoner
* investeringer i bygg- og anlegg/ Lutvann leir og Hærens verksteder, Kolsås
* økte bevilgninger til øvelser
I tillegg
ble det gjort endringer i:
* Velferdsmeldingen - fedres selvstendige rett til fødselspenger
Høyre fikk flertall for sitt forslag om fedres selvstendige rett til fødselspenger uavhengig av mors stillingsbrøk, med subsidiær støtte fra Krf, SP, V og SV, mot Aps stemmer.
* Velferdsmeldingen -rett til overgangsstønad til barnet fyller 8 år.
Høyres forslag fikk flertall for sitt forslag, med subsidiær støtte fra Krf, SP, V og SV, mot Aps stemmer.
* Byfornyede sameier
fikk samme gjenldsordning som borettslag. AP var opprinnelig i mot, men fulgte flertallet til slutt.
* Kristendomsfaget
Flertall for presisering av innholdet i skolens kristendoms-, religions- og livssynsundervisning. Regjeringen ble pålagt å komme tilbake med en grundig vurdering av fritaksretten. Ap i Stortinget støttet flertallet mot regjeringen.
* Landslinjer i videregående skole
Regjeringen led nederlag i behandlingen av kommuneøkonomien ved at flertallet, mot Ap, vedtok å opprettholde ordningen med landslinjer.
* Ledelse på Rikshospitalet
Regjeringen ble pålagt av en samlet opposisjon, minus Frp og Ap, å legge til grunn en profesjonsuavhengig ledelse på alle nivåer i ledelsesmodellen ved Rikshospitalet.
* Utredning om Stortingets utredningskapasitet.
Alle partier, unntatt Ap, ønsker å utrede hvordan Stortingets selvstendige utredningskapasitet kan forbedres.
* Statlige riksveiferjer
Regjeringen foreslo å innføre en lovhjemmel som ville gitt myndighetene rett til å rekvirere fergemateriell -ved tvang - dersom frivillig avtale ikke ble oppnådd. H, KrF, SP og Frp avviste dette forslaget.
1b. Øvrige saker der Høyre har fått gjennomslag:
Økt barnetrygd
Høyre fikk flertall for å heve barnetrygden med 540 kr i året for å kompensere barnefamiliene for bortfallet av momskompensasjonsordningen. I denne runden gikk Arbeiderpartiet sammen med Høyre i Stortinget, men i flere år har regjeringen og Ap vært en bremse på justeringen av støtten til barnefamiliene.
Lavere studielånsrente
Høyre fikk flertall for at studielånsrenten skal reduseres med 0,5% ut over Regjeringens forslag. Høyre foreslo at markedsrente skal gjelde også på studielån, tilsvarende Husbanksystemet. Arbeiderpartiet ber i innstillingen Regjeringen vurdere dette forslaget i 97-budsjettet
Fjerning av momskompensasjonen på kjøtt, melk og ost
Den indirekte subsidieordningen av norsk landbruk gjennom en momskompensasjonsordning på enkelte matvarer ble fjernet med stemmene til Høyre, Arbeiderpartiet og Frp etter at Regjeringen skiftet standpunkt.
Konkurranse telesektoren - avvikling av Telenors eneretter
Alle partier unntatt SP har kommet H i møte når det gjelder den omfattende deregulering av telesektoren. Også SV erkjenner nå at utviklingen ikke kan stoppes, og at den bare kan påvirkes ved å erkjenne den teknologiske utvikling. Høyre har dermed oppnådd gjennomslag for vesentlige deler av sin politikk, selv om enkelte monopolområder fremdeles gjenstår.
Utnyttelse av gasskraft innenlands - gasskraftverk
Høyre fremmet i forbindelse med behandlingen av gassdisponering fra Heidrunfeltet i 1991 at bygging av gasskraftverk skulle utredes. Stortingsproposisjonen om gasskraftverk betyr at Ap har tatt opp Høyres forslag.
Velferdsmeldingen - fondsbasering av Folketrygden
Høyre forslag om fondsbasering ble inkludert i det utredningsoppdrag som flertallet påla regjeringen.
Pensjonssparing - også i bank
I forslaget til Revidert Nasj. ga Regjeringen endelig etter for stortingsflertallets ønske om at pensjonssparing i bank og verdipapirfond skal likestilles med pensjonssparing i forsikringsselskap. Likeledes har Regjeringen gitt etter på motstanden mot pensjonssparing med investeringsvalg (unit-link).
Jordbruksoppgjøret - omsettelige kvoter for melk
Høyre, Arbeiderpartiet og Frp støttet de rammene regjeringen hadde foreslått. Men i ly av dette kom regjeringen i år tilbake med et viktig Høyre-forslag fra i fjor: omsettelige kvoter innenfor melkesektoren. Ap hang seg på langt flere (flertalls-) merknader i år enn i fjor, blant annet når det gjaldt kritikken av samvirkebedriftene.
Rettferdig inntektssystem for kommunene
Høyre skisserte konkrete svakheter ved inntektssystemet ved behandlingen av kommuneøkonomiproposisjonen for 1995, i juni 1994, men ble da stående alene. Arbeiderpartiet stemte også mot da Stortinget fattet vedtak om en utredning av inntektssystemet, høsten samme år. Idag har AP sluttet seg til de fleste av Høyres forslag, som dermed blir gjennomført.
Nitrogenrensingspåleggene i Oslofjorden
Høyre stilte våren 1995 spørsmålstegn ved manglende påviselig nytte av tiltakene, som ville medført svære kostnader for berørte kommuner. Miljøvernminister Berntsen og regjeringen har nå gjort retrett.
Norsk deltagelse i Schengen-samarbeidet
Høyre sikret flertall for norsk deltagelse i et forpliktende europeisk arbeid mot internasjonal kriminalitet. Den norske deltagelsen sikrer også fortsatt nordisk passunion.
I tillegg:
* Utnyttelse av fengselsceller for å fjerne soningskøer.
Høyre har gjentatte ganger fremmet forslag om å dublere på cellene, i statsbudsjettet i høst sto H alene sammen med Frp. I revidert nasjonalbudsjett fremmet Regjeringen forslag om å åpne for dobbelt belegg i 20 celler ved Bergen landsfengsel.
* Aksjesalg i Narvesen
Høyre har lenge foreslått å frigjøre NSBs aksjekapital i Narvesen til viktiger jernbaneinvesteringer. I januar gikk et samlet Storting inn for dette.
* NATO-utvidelse mot øst.
Høyres leder tok til orde for dette allerede i januar 1994, men sto da alene på Stortinget. I dag er det bred enighet, bare SV er mot, mens SP nøler.
* Bistandsmeldingen
Bistandskommisjonen, fulgt opp i Regjeringens bistandsmelding, markerte gjennomslag for Høyres krav om fokus på kvalitet, markedsøkonomi, utdannelse og handel. Meldingen ble justert av stortingsflertallet i merknader om fattigdomsorientering, utdannelse og helse. Høyre dannet utgangspunkt for kompromiss mellom Regjeringens og Krfs syn.
2. Konfliktarenaer mellom Høyre og Arbeiderpartiet - der regjeringen burde lidd nederlag
Arbeidsmiljøloven - forbudet mot midlertidige ansettelser
Ut fra erfaringene med den nye loven fremmet Høyre forslag om å oppheve forbudet mot midlertidige ansettelser. Høyre fikk støtte av Krf, Frp og V. Senterpartiet sørget sammen med Ap + SV for at forslaget falt.
Arbeidsmiljøloven - grensen for overtidsbruk
Tilsvarende har Drønen-saken i Ålesund og oppslag om overtidsbruk i staten vist at loven om grenser på 200t overtidsbruk ikke er praktikabel. Høyres forslag om liberalisering fikk bare støtte fra Frp og Venstre.
Arbeidsformidling og arbeidsutleie
Høyre har foreslått å endre sysselsettingsloven slik at private aktører kan supplere offentlige myndigheter mht å skaffe flere mennesker arbeid, men oppnådde ikke flertall.
Velferdsmeldingen - sykelønnsordningen
En reform i sykelønnsordningen ville betydd innsparinger for både staten og bedriftene. Både under behandlingen av velferdsmeldingen og revidert nasjonalbudsjett gikk Høyre, Krf, V og Frp inn for dette. Senterpartiet sto sammen med Ap og SV og hindret nødvendige reformer.
Velferdsmeldingen - pensjonistbeskatning
Krf, AP og SV skaper ved sine merknader i Velferdsmeldingen flertall for økt beskatning for pensjonister med det som av Krf kalles "høye inntekter og pensjoner".
Kommunalt skatteøre
Høyre foreslo i behandlingen av kommuneøkonomiprop. igjen å øke skatteøren for at kommunene skulle beholde mer av sine inntekter. Flertallet stemte dette ned.
Statlig eierskap i næringslivet
Høyre fremmet i Revidert en tiltakspakke bl.a. for å redusere det statlige eierskapet i næringslivet, men fikk ikke nødvendig støtte. Flere konkrete elementer har også vært behandlet i ulike sammenhenger uten å få flertall.
* Ytterligere salg av statlige bankaksjer
Spørretimespørsmål fra Jan Petersen til statsministeren ga ingen avklaring om hvorvidt og når Regjeringen vil gå videre med nedsalg av statens bankaksjer, blant annet slik at staten ikke lenger skal kontrollere et flertall av aksjene i DnB.
* Delprivatisering av Telenor
Høyre foreslo i behandlingen av Telemeldingen å delprivatisere Telenor, ved å selge 1/3 av aksjene. Høyre foreslo også mot slutten av sesjonen at Telenors behov for 2 mrd. ekstra i egenkapital skulle innhentes fra aksjemarkedet (privat), og ikke ved statlige innskudd. Høyre fikk bare støtte fra Frp.
* Delprivatisering av DNL
Høyre støttet et forslag fra Frp i revidert om salg av statens aksjer i eierselskapet til SAS, Det Norske Luftfartsselskap. Ingen andre partier støttet forslaget.
* Delprivatisering av Statoil
Forslag om en slik delprivatisering fikk bare Høyres og Frps stemmer.
Salget av DnB-aksjer
Fremskrittspartiets taktiske posisjonering i forbindelse med junisalget av DnB-aksjer, hindret flertall for å legge forholdenen til rette for et spredt, privat eierskap av de solgte aksjene.
Hardangerbro
Statsråd Opseth sviktet valgløfter, og gikk i mot bygging av bro. H, Frp, V og et flertall i SP støttet bro, men brobyggeren Krf sviktet.
Sivil tjenesteplikt
Regjeringen foreslo en utvannet fritaksprosedyre, bare H og Frp gikk mot. Ap gikk i Stortinget et steg videre og utvannet også formålsparagrafen for siviltjenesten. (H og SP? gikk i mot endringene.)
I tillegg:
* Erstatning til bankaksjonærene
Høyre ble stående alene med Venstre og Frp om ulike forslag for å sikre tidligere bankaksjonærer kompensasjon for tapene de ble påført gjennom bankkrisen.
* Havbruksmeldingen
Høyre forsøkte å hindre for sterke reguleringer av næringen, og satse på vekstpotensialet. Stortingsflertallets fokus var derimot rettet mot begrensningene, i stedet for mulighetene.
* Utvidet refusjonsordning for sjøfolk
Forslaget fra H/Krf/Sp/V/Frp falt fordi de uavhengige ga Regjeringen og Ap sin støtte.
* Opsjonsskatt
Arbeiderpartiet med støtte fra Senterpartiet vedtok et urimelig skattesystem for avlønning med opsjoner i arbeidsforhold. De nye lovreglene gjør opsjonsavlønning meget risikofylt for arbeidstageren og er et problem for internasjonale bedrifter og bedrifter i en vekstfase.
* Friluftsloven
Flertallet var her enig med Regjeringens vektlegging av almenhetens rettigheter. Høyre fremmet sammen med Sp et tillegg til formålsparagrafen med sikte på å ivareta grunneierens rettigheter.
* Barskogvern
Høyre sto sammen med Sp om å verne eiendomsretten, og la inn forslag med vekt på erstatning til grunneierne, både for midlertidig og varig vern.
* Utbygging av E18
Høyre fremmet i statsbudsjettet forslag om firefelt vei i Vestfold, men fikk ikke flertall. De borgerlige partiene ble hindret av utbrytere fra Krf i å bevilge penger til E18 gjennom Østfold.
* Jorbruksoppgjøret - styrking av yrkesbonden
Høyre fikk bare med seg Frp på å omdisponere innenfor rammen av jordbruksoppgjøret for å styrke yrkesbondens stilling, ved en endring av tilskuddet til melkebøndene og tilsvarende til kornproduksjonen.
* Omstillinger i NSB
Høyres omstillingsplan for NSB blir gradvis adoptert av Regjeringen og samler derigjennnom flertall i Stortinget. Men fortsatt utvises det uvilje mot å innta en klart brukerorientert holdning. Høyre har foreslått å avvikle personalsenteret, avvikle ekstraordinære godtgjøringsordninger og selge eiendomsmasse det ikke er behov for, men ikke fått flertall.
* Kritikk av Samferdselsdepartementets konsesjonsbehandlingen av Bastøsambandet
Krf ga støtte til Ap og SV og hindret dermed flertall for kritikk av konsesjonsbehandlingen på sambandet Moss-Horten. Den korte tiden fra avgjørelse til skifte av konsesjonær har bidratt sterkt til de store driftsproblemene på sambandet i vår.
* Medeierskap i kraftverk - Tokke
Sp sørget sammen med sosialistene for at det ikke ble flertall for å tilby syv fylkeskommuner medeierskap i Tokke I-anlegget.
