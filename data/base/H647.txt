
Høyres Stortingsgruppe, 15. januar 1998
Oddvard Nilsen, leder i Samferdselskomitéen:
Regjeringen med løfter snarlig utbygging av E18
Samferdselsminister Odd Einar Dørum ga i Stortingets spørretime onsdag løfter om at Regjeringen snarlig vil behandle forslaget om forsering og utbygging av E18 til en firefelts vei i Vestfold. Høyres initiativ om en mer trafikksikker og næringslivsvennlig trafikkavvikling gjennom Vestfold er dermed kommet enda et skritt nærmere realisering.
Oddvard Nilsen stilte i Stortingets spontanspørretime onsdag spørsmål til samferdseslminister Dørum om Regjeringen ville samarbeide om en snarlig løsning på utbygging av E18. Bakgrunnen var det nylig avholdte fakkelarrangementet ved Undrumsdal i Vestfold der statsminister Bondevik stod frem og ga uttrykk for at Regjeringen ville satse sterkt og prioritere denne saken. Bondeviks uttalelse fremstod som nokså overraskende sett på bakgrunn av at mellompartiene sammen med Arbeiderpartiet ved årets budsjettbehandling bidro til at nettopp E18-prosjektet ble forsinket med ett år. Nilsen understreket at Høyres initiativ vil bety en kraftig reduksjon av antallet skadde og drepte på E18.
Samferdselsministeren lovte i går at departementet snarest skal vurdere forslaget fra Vestfold fylkesting som går inn for en bompengefinansiering. Dette vil gjøre det mulig å raskt kunne realisere prosjektet.
