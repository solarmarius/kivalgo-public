
Pressemelding Høyres Stortingsgruppe 12. desember 2000
Forsvarspolitisk talsmann Ingvald Godal:
Dårlig budsjett for forsvar i krise
Neste års forsvarsbudsjett innebærer en kraftig forverring av Forsvarets største problem: ubalansen mellom mål og midler, drift og investeringer. Nok en gang fulgte Arbeiderparti-regjeringen opp sin etter hvert konsekvente politikk, nemlig å avvike fra Langtidsmeldingens forutsetninger. Forsvarsminister Bjørn Tore Godal innrømmet også i debatten at "Forsvaret har hatt en konsekvent underfinansiert struktur".
Budsjettavtalen med KrF, Senterpartiet og Venstre førte til en ytterligere reduksjon av budsjettet med 100 mill kroner til redusert drift i Luftforsvaret. Flertallet fulgte heller ikke opp Stortingets prinsippvedtak om full tilleggsfinansiering av internasjonale operasjoner. Høyre ser med bekymring at flertallet legger seg under det budsjettnivå som er lagt til grunn både i FS 2000 og i innstillingen fra Forsvarspolitisk utvalg.
Høyre foreslo i sitt alternative budsjett å styrke Forsvarsbudsjettet med ca. 1 milliard kroner kombinert med en hard prioritering til fordel for Forsvarets operative evne. Høyre gikk inn for å opprettholde førstegangstjenestens lengde på vedtatt nivå, gi Heimevernet mulighet til å opprettholde treningen på vedtatt nivå, gi rom for tilstrekkelig trening i Luftforsvaret og i Marinen, styrke investeringsevnen og rette opp den kraftig reduserte lagerbeholdningen som Forsvaret har måttet tære på som følge av underbudsjetteringen.
