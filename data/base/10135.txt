
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
NORGES
KOMMUNISTISKE
PARTI


PROGRAM
ved
Stortingsvalget
1949




FOR TRYGGHET OG FRED
MOT KRISE OG KRIG


Norges Kommunistiske Parti har som mål å virkeliggjøre en sosialistisk samfunnsordning i Norge. I kampen for sosialismen - grunnlaget for varig fred, nasjonal uavhengighet og demokrati - står Norges Kommunistiske Parti som en del av den samlede kommunistiske verdensbevegelse.

Det kapitalistiske samfunnssystem, der det store flertall av folket ikke har noen eiendomsrett til produksjonsmidlene og er henvist til å selge sin arbeidskraft for å kunne leve, har for lengst overlevd seg selv. Det er bygd opp på det ene menneskes utbytning og undertrykkelse av det andre. Kapitalismen har ansvaret for krisene og de to verdenskriger, millioner av drepte og krøplinger, for fascismen, Hitler og Quisling. Bare den håndfull storkapitalister som tjener på krigen og folkets nød og deres høyresosialdemokratiske hjelpere som mottar ministertaburetter i lønn fra storkapitalistenes hånd, har noen fordel av dette system som krenker menneskenes verdighet og rettigheter i livet.

Noe sant og virkelig demokrati kan ikke bestå så lenge et fåtall eier millioner, mens andre ikke har til det daglige brød, så lenge enkelte har luksusboliger, mens andre ikke har tak over hodet, så lenge enkelte blir rikere og rikere på bekostning av de manges slit og arbeid. All historisk erfaring viser at når kapitalistene ser sine privilegier truet, er de beredt til å gripe til et hvilket som helst middel - våpenmakt og terror - for å stanse demokratiets frammarsj og beskytte og forsvare sine privilegier.

I den kapitalistiske verden er en ny krise i full utvikling. Arbeidsløsheten i USA og Vest-Europa omfatter allerede mange millioner mennesker. Motsetningene mellom de enkelte land i Atlanterhavs-blokken stiger, og hvert land gjør desperate forsøk på å redde stumpene for seg.

Dette er perspektivet også for vårt land. Storkapitalistene vil atter velte krisens byrder over på det arbeidende norske folk. Regjeringen Gerhardsen kan hverken stanse eller mildne krisen. I sin praksis lar den seg lede av storkapitalen, mens den i sin propaganda bedrar det arbeidende folk med paroler som "folkemakt mot pengemakt".

Mens dette er de tilstandene som kapitalismen skaper, går det sosialistiske Sovjet-Samveldet og folkedemokratiene stadig fram. Ingen arbeidsløshet, ingen krise, virkelig planøkonomi som fører til stadig stigende levestandard for folkene og en framtid i fred.

Kapitalisme betyr krise og krig - sosialisme, velstand og fred.

Norges Kommunistiske Parti ser sitt virke i Stortinget som et viktig ledd i den store frigjøringskamp som det arbeidende folk fører for et bedre liv. Det avgjørende i frigjøringsverket er arbeiderklassens, folkets egen reisning og kamp, folkemassenes aksjon mot utbytterne. Partiet tar opp arven etter de første revolusjonære pionerene som skapte arbeiderebevegelsen i Norge, etter dem som ga livet i kampen mot fascismen for å føre den fram til seier.

I denne kampen for fred og nasjonal uavhengighet er Norges Kommunistiske Parti det eneste parti som fører videre det norske folkets stolte tradisjoner i frihetskampen, tradisjonene fra Eidsvold-verket 1814, den nasjonale frigjøring i 1905 og fører videre den antifascistiske kampen folket førte i okkupasjonsårene.


For fred og uavhengighet
Norges Kommunistiske Parti går inn for fred og vennskap på grunnlag av prinsippene om like rett og folkenes selvbestemmelsesrett. 

Sovjet-Samveldet, vår sosialistiske nabostat, er den eneste stormakt som fører en virkelig fredspolitikk. I kampen for sin eksistens som nasjon må det norske folk vite hvem som er dets venner og hvem som er dets fiender. Sovjet-Samveldet har alltid vist seg som en venn av det norske folk. Fordi Sovjet-Samveldet som sosialistisk stat legemliggjør selve fredspolitikken, fordi Sovjet-Samveldets sosialistiske fredspolitikk er det sterkeste våpen mot krigens krefter, fordi Sovjet-Samveldets sosialistiske fredspolitikk er den beste hjelp også i det norske folkets kamp for fred og nasjonal uavhengighet, arbeider kommunistene for vennskap mellom Norge og Sovjet-Samveldet.

Vi vil konsekvent forsvare prinsippene i De forente nasjoners charter - grunnlaget for et tillitsfullt samarbeid til trygging av freden. Vi vil bekjempe alle blokkdannelser og andre tiltak som undergraver den kollektive sikkerhet og svekker F.N. som fredsinstrument.


Ut av Atlanterhavsblokken, krigsblokken
Mot folkets vilje har regjeringen sluttet Norge til Atlanterhavspakten, men:

Norge skal ikke være noen base og slagmark for de amerikanske krigsmakere. Norske sjøfolk skal ikke ofres i fraktfart med mordervåpen fra imperialistenes våpensmie. Norsk ungdom skal ikke dø for spekulantene og krigshisserne. Norge skal ikke delta i overfall og krig mot det land som direkte befridde en stor del av Norge fra de tyske okkupanter, det sosialistiske Sovjet-Samveldet. Derfor: Ut av Atlanterhavs-pakten og Churchills Europa-råd. Brudd med Marshall-politikken. Fram i lyset med avtaler som er sluttet bak folkets rygg. Mot regjeringens Franco- og Hellas-politikk. Mot de anglo-amerikanske imperialisters forsøk på å skape et nytt fascistisk Vest-Tyskland som en trussel mot Europas folk.

For reduksjon av stormaktenes rustninger. For forbud mot og ødeleggelse av atombomben.

Vi vil bekjempe den utenrikspolitikk som Stortingets flertall etter ordre fra imperialistene i U.S.A. har tvunget inn på det norske folk. Denne politikk fører til stadig stigende opprustning og militarisering og legger uutholdelige byrder på det arbeidende folk. Derfor: Mot opprustning og militarisering.

Norges militære styrker skal være et verge for nasjonen, for det norske folk, og ikke en formasjon i imperialistenes angrepsarme mot det sosialistiske Sovjet-Samveldet. Tilbaketrekking av Tysklands-brigaden. Nedsatt tjenestetid for rekruttene. Bedre forpleining for soldatene. Høyere lønn og familietillegg i tjenestetiden. Fulle demokratiske rettigheter for soldatene i uniform.


Norges Kommunistiske Parti vil bekjempe alle fiender av freden
i Norge og deres oppdragsgivere i utlandet. Vi vil føre en skånselløs kamp mot krigshisserne som gjennom den "kalde krig" forsøker å fremkalle en fiendtlig innstilling i det norske folk mot Sovjet-Samveldet og de folkedemokratiske land og holder folket i uro og angst for morgendagen. Vi krever slutt på denne krigføring da den innebærer en dødelig fare for det norske folk. De som driver denne virksomhet for å fremme utløsningen av en tredje verdenskrig, må straffes som forbrytere mot folket.


Norges Kommunistiske Parti vil forsvare og videreutvikle de demokratiske rettigheter
og tilbakevise alle angrep som rettes mot disse fra uten- og innenlandske fiender av folket. Vi vil bekjempe nyfascistiske sammenslutninger, hemmelige selskaper og andre institusjoner som ved hjelp av økonomiske bestikkelser eller press tilriver seg makt over pressen, filmen, kringkastingen, forlagene, teatrene og andre opinionsdannende faktorer i landet for å fremme sine egoistiske utbytterinteresser.

"Industria"- og "Libertas"-mennene som regjeringen har plasert på kommandohøydene i statsapparatet og i det økonomiske liv, må ut derfra.

Retten til arbeid lovfestes. Tale-, trykke- og forsamlingsfrihet.Norges Kommunistiske Parti vil sikre samvittighetsfrihetog religionsfrihet og bekjempe ethvert forsøk på å nytte de religiøse følelser til reaksjonære, politiske formål. Full likeberettigelse for kvinnen på alle områder av det politiske, økonomiske og kulturelle liv.

Uinnskrenket respekt for de arbeidende massers fagforeningsrettigheter, for deres streike- og demonstrasjonsfrihet.

Vekk med alle forordninger og lover som hindrer arbeideren,bonden, fiskeren, åndsarbeideren og de små næringsdrivende iå kjempe for sine eksistensvilkår og for sin menneskerett.

Det stadig økende byråkrati i offentlig og privat virksomhet må bekjempes. Vi er imot at regjering og storting i stigende grad velter utgiftene over på kommunene og derved fratar dem muligheten til å utøve de demokratiske rettigheter som er til lagt dem.

Norges Kornmunistiske Parti vil gå inn for en rettferdig valgordning som gir de enkelte partier en representasjon i Stortinget som svarer til stemmetallet.


Landets naturrikdommer og næringsliv for det arbeidende norske folk
Gjennom Marshall-planen blir landets naturrikdommer og næringsliv mer og mer utlevert til utenlandske kapitaleiere. Det betyr utenlandsk kontroll og dirigering av norsk produksjon, utsuging av folket, ensretting av det økonomiske liv til å tjene krigsforberedelsene. Med Marshall-planen følger politiske og militære forpliktelser som gjør oss fullstendig til underbruk av de amerikanske dollarimperialister. Derfor: Oppsigelse av Marshall-avtalen.

Fullstendig omlegging av vår handel med utlandet, hvor tyngden av handelen legges på de land som er fri for kriser, det sosialistiske Sovjet-Samveldet og folkedemokratiene. Her kan vi sikres langsiktige handelsavtaler som likeberettiget part.

En varig trygging av landets naturrikdommer og næringsliv for det arbeidende folk, en varig hevning av det arbeidende folks levestandard, en varig trygging av arbeid til alle forutsetter at kravet om nasjonalisering av monopol- og storkapitalens bedrifter og banker blir virkeliggjort. Norges Kommunistiske Parti bygger i kravet om nasjonalisering på prinsippet at denne skal skje uten erstatning til utbytterne.

Stabiliseringslinjen har gitt arbeidskjøperne stadig større utbytte, mens lønnsarbeidernes levestandard er holdt nede under førkrigsnivået. De veldige investeringer i krigsviktig industri og i skipsflåten, som beriker og styrker kapitalistene, må skjæres ned til fordel for bedre forsyninger med klær, mat og boliger til folket, til fordel for jordbrukets modernisering og til en allsidig, nødvendig investering.

Norges Kommunistiske Parti vender seg til arbeiderne, de arbeidende bønder og fiskere, funksjonærene og åndsarbeiderne, de små næringsdrivende og håndverkerne, til ungdommen og kvinnene, til alle som vil fred og uavhengighet:

Bli med i kampen for å vise krigens krefter tilbake i vårt land, bli med i kampen for gjennomføringa av disse umiddelbare oppgaver:


Bedre kår for lønnsarbeiderne
Høyere lønn, større arbeidsinntekter for alle arbeidere. Kortere arbeidstid med full lønnskompensasjon. For øyeblikkelig nedsetting av arbeidstida i gruvene og støperiene, i kontinuerlige og helsefarlige bedrifter i samsvar med arbeidernes egne krav. Lik lønn for likt arbeid for kvinne og mann. Skogs- og landarbeidernes lønns- og arbeidsvilkår bringes opp på nivå med arbeiderne i andre yrker. Tilbakebetaling til sjøfolkene av deres opptjente hyrer under krigen. Gjennomføring av poolsystemet, skatteordning og fritidsbestemmelser i samsvar med mannskapenes krav. Kamp mot ethvert statsinngrep i lønnskonflikter til fordel for arbeidskjøperne. Arbeiderne skal fritt avgjøre alle forslag til avtaler om egne lønns- og arbeidsvilkår.


Bedre kår i jordbruket
Jordbrukets produksjon må økes for i størst mulig utstrekning å dekke folkets behov for mat.

All spekulasjon med jord og skog må stanses. Jordbrukerne skal sitte trygt på bruket eller gården.

Gjennom samvirke, rasjonalisering og modernisering må lønnsomheten bedres, avkastningen økes og slitet lettes for de mindre jordbrukere. Nettet av maskinstasjoner på samvirkebasis må utbygges. De store fortjenester på omsetning av maskiner og redskap må skjæres ned. En norsk landbruksmaskinindustri må reises.

Samvirke i produksjon og omsetning fremmes og utvikles.

Forsvarlige priser på jordbruksproduktene. Det må treffes særlige tiltak overfor godseiere, storbønder og forretningsjordbruk som beriker seg på bekostning av bøndene og den øvrige befolkning gjennom den nåværende prispolitikken.

Veier bygges fram til gard og grend. Vann og elektrisitet på alle bruk. Reising av moderne, helsemessige boliger, bad, vaskerier og forsamlingshus, utbygging av de nødvendige kommunikasjoner.

En ny jordlov som gir småbrukerne og jordløse rett og høve til jord, utviding, nydyrking og beite må fremmes. Moderne maskiner settes inn i nybrottsarbeidet. Fri adgang for jordbrukerne og deres samvirke til nytte av fjellbeitene. Større skogstrekninger som eies av private eller selskaper, skal føres tilbake til bygdefolket, fortrinsvis i form av almenninger hvor alt bygdefolket har bruksrett.

Økt statsinvestering for de små og mellomstore jordbrukere.

Alle skal ha rett til jakt, fiske og ville bær i utmark.


Bedre kår for fiskerne
Gjennom statens handelsavtaler med andre land må det sikres en regelmessig eksport av fisk og fiskeprodukter. Statsgaranterte minstepriser til fiskerne.

Fiskerne må sikres moderne driftsmidler og produksjonsutstyr på samvirkebasis.

Slike viktige spørsmål for fiskerne som havner, veier og andre kommunikasjoner, elektrisitets- og vannforsyning må løses. Det må reises moderne helsemessige boliger, bad og vaskerier og forsamlingshus. Fiskerne må skaffes den nødvendige bygge- og sjøgrunn til ror- og egnebuer.

Disse oppgaver kan bare løses ved statsinvestering. Denne investering samt kvotefordelingen og utviklingen i produksjon og omsetning og eksport må skje ved å understøtte de aktive fiskerne på bekostning av alle kapitalistiske spekulanter og unødige mellommenn. Fiskerne må ha forsvarlige priser for sine produkter.

Myndighetene må effektivt hevde fiskeri- og sjøgrensen mot den utenlandske trålerplagen og ivareta fiskernes interesser.


Småindustri og håndverk
Også småindustrien og handverket må beskyttes mot presset fra de store monopolherrer. Det er nødvendig å trygge deres eiendom mot den utenlandske kapitals inntrengen, mot monopolisering og fremmed konkurranse.

Småindustrien og håndverket må beskyttes og fremmes ved at de skaffes tilstrekkelig råstoff og teknisk utstyr, at de får statlige og kommunale bestillinger, ved at de får billige, langfristige kreditter.


Mot skatteplyndringen
Den uhørte skatteplyndring av det arbeidende norske folk er et viktig ledd i storkapitalistenes krigspolitikk og til sikring av deres profitt.

Norges Kommunistiske Parti vil kjempe for en politikk som lar de rike betale tyngden av skatten og hvor skatteinnkomstene brukes til folkets beste. Vi vil prinsipielt brudd med det reaksjonære, borgerlige prinsipp som danner grunnlaget for regjeringens indirekte og direkte skattepolitikk og som går ut fra at en enkeltperson med en årsinntekt ned til 480 kroner, skal betale skatt. Det beløp som trenges til en forsvarlig levestandard skal være skattefritt.

All indirekte skatt og omsetningsavgift som rammer folkets daglige, nødvendige forbruk, avskaffes. Alderstrygdede og andre likestilte pensjonister må ikke iliknes skatt. Det gjennomføres en langt strengere likning overfor de store inntekter, de store kapital- og verdieiere, med strenge straffer for skattesnyteri. De vanskelig stilte kommuner må lettes økonomisk ved at staten overtar mer av de bundne utgifter. Skatteutjevning.


Nok boliger til rimelig leie!

Alt som hindrer boligbyggingen, må ryddes av veien slik at behovet for boliger tilfredsstilles. Den nødvendige produksjon av byggematerialer, import av mangelvarer og frigjøring av arbeidskraft skal sikres.

Ved statsinvestering gjennom rentefrie lån og nedskrivning sikres en rimelig leie uten innskudd. Ekstra husleiestønad til barnerike familier. Utkastelser fra leiligheter uten leietakerens skyld og uten at det er skaffet fullverdig leilighet forbys.


En virkelig folketrygd må gjennomføres
Rett til arbeid, hvile, mat, hus og klær for enhver nordmann.

Folketrygden må gjennomføres uten ekstra byrder på de trygdede. Høyere alderstrygd, nedsatt aldersgrense. Moderne aldershjem. De gamle må sikres en trygg livsaften.

Syke og deres familier må sikres et forsvarlig utkomme i syke- og rekonvalesenttiden. Fritt sykehusopphold for alle arbeidende. Fri legehjelp, pleie og medisin. Bygging av sykehus og pleiehjem.

Barna trygges gjennom forsvarlig levestandard, barnetrygd og morspensjon. Barnehager uten kostnad for mødrene.

Ferie og rimelig fritid for husmødre. Utdanning av husmorvikarer.

Til vern om folkehelsen støttes utbygging av idrettsanlegg for fysisk utvikling av ungdommen. Det nødvendige utstyr må skaffes så arbeidende ungdom kan drive idrett. Folkebad og badstuer i alle bygder og byer.


Vern og utvikling av norsk kultur og åndsliv. Lik rett til utdanning for alle
Norges Kommunistiske Parti vil arbeide for rett til utdanning for alle i samsvar med evner og anlegg.

Folkeskolen er hele folkets grunnskole og må få den plass som dette krever. Lærerne må få en opplæring som tilsvarer kravene til deres gjerning. Skoleplanene og lærebøkene må revideres i samsvar med hva forskning og vitenskap har nådd fram til på samfunnets forskjellige felter. Landsomfattende utbygging av yrkesskolestellet.

Ungdommen på landsbygda og i Nord-Norge skal ha rett til utdanning på like vilkår som ungdommen ellers i landet. Stipendier og studielønn i studietida.

Vitenskap og teknisk forskning må stilles i folkets og framskrittets tjeneste og gis arbeidskår i samsvar med dette.

Det må gis slike materielle arbeidsvilkår for åndsarbeiderne at de kan utføre sine viktige oppgaver.

Norges Kommunistiske Parti ser det som et viktig ledd i folkets frigjøring å sikre og videreutvikle norsk kultur og åndsliv. Dette kan bare skje ved en bevisst kulturpolitikk som bringer alle grener av åndslivet nærmere det arbeidende folks liv og virke. Partiet vil bekjempe den forflatningen og standardiseringen av norsk åndsliv som finner sted i dag gjennom "amerikaniseringen".


Det norske folk må treffe avgjørelsen
Det er denne politikk Norges Kommunistiske Parti vil gå inn for med all kraft.

Norske kvinner og menn!

Vil dere sammen med lederne for Atlanterhavs-paktens partier, lederne for Høyre, Venstre, D.N.A., Bondepartiet og Kristelig Folkeparti kjempe for den amerikanske imperialismes Marshall-politikk, Atlanterhavs-paktens politikk, Churchills Europa-råds politikk - en politikk som vil føre til en nasjonal og sosial katastrofe for det norske folk?

Eller vil dere sammen med kommunistene erkjenne hele alvoret ved situasjonen, slutte opp om den store fredsfront av alle nasjonalsinnede mennesker, underordne partiinteresser under nasjonens sak og kjempe i fellesskap for vårt folks livsinteresser, nasjonale uavhengighet og fred ?



Stem med
Norges
Kommunistiske
Parti
den  10.  oktober



For trygghet og fred
mot krise og krig 

This document was truncated here because it was created in the Evaluation Mode.
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
