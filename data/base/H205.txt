
Stortinget, 13. november 1996
Høyres stortingsgruppe - Pressemelding fra Annelise Høegh, sosialpolitisk talskvinne (H)
Ap og Sp's nei til systemendringer i helsevesenet hindrer reduserte helsekøer
Høyre er svært fornøyd med at det blir flertall for å øke sykehusenes mulighet til å behandle flere pasienter, men flertallet - Arbeiderpartiet , Senterpartiet og SV - går bare halvveis i den nødvendige systemomleggingen. Da er det tvilsomt om helsekøene blir redusert når stykkprisen skal gå til fylkeskommunene. Høyre, Krf og FrP støtter synet til pasientorganisasjoner og helsepersonell som vil at stykkprisrefusjonen skal gå direkte til sykehusene. «Jeg oppfordrer Arbeiderpartiet og Senterpartiet til å ta til fornuft og sette hensynet til pasientene først, Dette har de sjansen til i behandlingen av salderingsproposisjonen. Inntil da holder Høyre åpent hvor store de endelige påplusningene til sykehusene blir» sier Annelise Høegh..
Ap gir Hernes en kilevink
Arbeiderpartiet utsetter forslaget om å redusere trygderefusjonen for leger og psykologer. Dette er en innrømmelse av at forslaget var dårlig begrunnet og vil ramme pasientene. «Arbeiderpartiet gir Hernes en kilevink ved å utsette refusjons-innstramningen. Forslaget bør ikke bare utsettes, men droppes, fordi det fører til dyrere behandling for psykiatriske pasienter og et mer todelt helsevesen», sier Annelise Høegh.
Det er store behov for systemendringer i helsevesenet med vekt på fritt sykehusvalg, stykkpris for å redusere køene, direkte økonomisk støtte til sykehusene, og en økt satsing på utdanning av helsepersonell.
Høyre tar følgende grep i dette budsjettforslaget:
* Totalt 1.4 mrd. kr i påplusninger på helse- og sosialbudsjettet.
* 800 mill.kr i påplusninger til somatiske sykehus. Refusjonen fra staten settes til 50 pst av de totale kostnadene.
* 300 mill.kr til en pasientbro til utlandet for de som opplever brudd på ventelistegarantien. Det blir flertall for 200 mill.kr til dette, mot AP og SV's stemmer.
* 100 mill.kr til å kjøpe operasjoner for folk på syketrygd. Høyre får flertall for å utvide ordningen og gjøre den permanent.
* 150 mill.kr over Kommunaldepartementets budsjett til nybygg og ombygning av sykehjemsplasser og omsorgsboliger. Dette vil gi flere enerom på sykehjemmene i 1997. Siden 1993 har det i praksis ikke vært en økning av eneromsandelen.
* 50 mill. kr til økt innsats til kreftbehandling og kreftforskning på Radiumhospitalet.
* Forslag om å oppheve forbudet mot privat arbeidsformidling av leger, og tillatelse til at legene kan bruke sykehusets lokaler og utstyr til privat virksomhet på kveldstid.
* Avvisning av Regjeringens angrep på svake pasienter. Regjeringen får sammen med Sp flertall for å stramme inn refusjonsordningene for spesialister som driver privatpraksis på sin fritid. Resultatet av dette er lengre køer, og høyere egenandeler.
* 100 mill.kr til styrking av det psykiatriske behandlingstilbudet.
* 200 nye studieplasser til sykepleierutdanning.
