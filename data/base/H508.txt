
Pressemelding Høyres Sentralstyre 25. februar 1997
Jan Petersen
Tiltak mot ukultur nødvendig
Den senere tids avsløringer av ukultur innen norsk finansvesen er oppsiktsvekkende. Avsløringene har vist oss et miljø der utstrakt grådighet har vært kombinert med manglende etisk ballast. Det er betimelig at bransjen nå selv signaliserer vilje til å rydde opp i ukulturen. Det er ingen tvil om at bransjen selv har ansvaret for å utarbeide og håndtere etiske retningslinjer av en annen karakter enn hva som har vært tilfellet hittil. Dette vil markedet kreve.
Likevel er dette ikke nok. Overtrampene har vært så grove at vi nå må stramme inn lovpraksis og trolig også vedta skjerpede lovregler. Dette vil Høyre bidra til. Høyre vil ikke sitte og vente på en bransjebasert holdningskampanje for bedret moral. Bla. må vi på en bedre måte forsøke å sikre at kundene på alle nivåer sikres en fair behandling. Vi kan ikke akseptere at meglerapparatet deler ut alle godbitene til venner, kjente og gode kunder. For landet er det viktig å få flere av småsparerne med. Da må vi innrette reglene deretter. Samtidig må vi kunne klare å plukke ut de råtne eplene uten å hugge ned hele epleskogen. Derfor er det viktig å fatte gode beslutninger, og ikke la hastverk hindre grundig og forsvarlig behandling i saken.
Vi vil vurdere generelt kjøpeforbud for meglere, men med dispensasjonsadgang som forvaltes av Kredittilsynet. Hvert enkelt firma bør ha offentlig tilgjengelig etiske regler som også er utstyrt med sanksjonsmidler.
Det er selvsagt ikke noe overraskende i dette standpunktet. Det finnes ikke noe bedre enn markedsøkonomien som økonomisk system, men dets overdrivelse er også dets fiende. Til et marked hører også markedets institusjoner og dets kjøreregler. Et sterkere konkurransetilsyn og et effektivt kredittilsyn er nødvendig i et fungerende marked. Det er politikkens oppgave å sørge for at disse til enhver tid er på plass.
