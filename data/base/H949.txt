
Oslo, den 28. mai 1999
Ivar Kristiansen, stortingsrepresentant (H):
Nedtur for skognæringen
Full av uforpliktende ord og merknader. Det er Høyres karakteristikk av næringskomiteens innstilling om Skogmeldingen, som skal stortingsbehandles i begynnelsen av juni. Næringen hadde fortjent noe bedre, sier Høyres Ivar Kristiansen. Flertallet, bestående av regjeringspartiene og Arbeiderpartiet, sender skogmeldingen videre uten særlige politiske bidrag til vekst og utvikling. Næringen har de siste år vært preget av nedgang i avvirkning og investeringer. Derimot er økningen i importen av trevirke sterkt økende. Derfor er det alvorlig når flertallspartiene ikke vil ta i bruk virkemidler som kan høyne avvirkningen og investeringsnivået og dermed fremme vekst og utvikling i næringen.
Flertallspartiene sier nei til å endre konsesjonsloven, de sier nei til å forbedre skogavgiftsordningen og nei til større avregulering av næringen. Først og fremst trenger skognæringen virkemidler som stimulerer til økte investeringer, forskning og utdanning. Man trenger rett og slett en ny og fremtidsrettet politikk for en næring som har et stort internasjonalt potensiale, sier Kristiansen  som likevel er glad for at det ble flertall for å avvise regjeringens forslag om en byråkratiserende og unødvendig miljøforskrift.
