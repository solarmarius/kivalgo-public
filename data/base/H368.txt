
Pressemelding, Porsgrunn , 8. september 1997
Jan Tore Sanner
Høyre krever nasjonal handlingsplan for elever med lese- og skrivevansker
De siste årene har skolen blitt utsatt for flere reformer. Det er delte meninger om reformene og hvordan de fungerer i praksis. Nå er det på tide å se på hva vi egentlig lærer elevene i skolen, og om skolen makter å gi alle elever et godt og tilpasset tilbud.
Reform 94 (videregående skole) og Reform 97 (grunnskolen) har endret skolen på mange måter. Et av Høyres viktigste ankepunkt mot begge reformene er at det tas for lite hensyn til dem som faller utenfor systemet og trenger en mer tilpasset undervisning. Skolesystemet er tilpasset «normaleleven» og gir lite rom for å variere undervisningen ut fra det nivå eleven befinner seg på, eller de problemer eleven måtte ha.
Over 60.000 elever har lese- og skrivevansker (dysleksi). Mange av disse elevene går ut av skoleverket uten grunnleggende lese- og skriveferdigheter.
Alt for mange elever med lese- og skrivevansker lider i skolen fordi de ikke får den hjelp og støtte de burde ha krav på. Systemet er lite fleksibelt og man har få muligheter til å lage tilpasset undervisning for de elevene som har behov for det. Den dårligste oppfølgningen får elevene i den videregående skole.
Undervisningstilbudet til elever med lese- og skrivevansker er høyst forskjellig fra kommune til kommune både når det gjelder antall tilleggstimer eleven kan få, og hvordan tilbudet er lagt opp. Noen elever går igjennom hele grunnskolen uten at det oppdages at eleven har problemer med å lese og skrive. Det skyldes bl. a. at skolen ikke har nødvendige redskaper for å kartlegge elevene. Enkelte kommuner har innført lese- og skrivetester (diagnostiske prøver) på barnetrinnet, for på et tidlig stadium å finne de som har behov for ekstra hjelp. Men det er ikke noe krav om at skolene skal ha slike tester.
Ved innføringen av Reform 97 har det kommet nye lærebøker i de fleste fagene. Departementet har imidlertid ikke sørget for å få det nye pensumet også utgitt som lydbøker. Lydbøker er et viktig hjelpemiddel for elever med dysleksi. Ved hjelp av lydbøker kan elever med lese- og skrivevansker lettere tilegne seg kunnskap i de ulike fagene.
Det store flertall av lærere mangler kunnskap om dysleksi. Det legges i liten grad vekt på dette i lærerutdanningen. På grunn av manglende utdanning innenfor dette området, har mange lærere vanskelig for å finne de elevene som har problemer med å lese og skrive, og gi dem det rette tilbudet.
Høyre krever følgende tiltak for å bedre situasjonen for elever med lese- og skrivevansker:
1. Regjeringen må utarbeide en nasjonal plan som setter faste normer for hvilken støtteopplæring elever med lese- og skrivevansker skal ha rett til. Denne planen skal også være en garanti for at man får et godt tilbud uansett hvor man bor i landet.
2. Det må innføres obligatoriske lese- og skrivetester (diagnostiske prøver) fra barnetrinnet. Disse testene skal være et pedagogisk redskap for skolen for bl.a. å identifisere, og deretter kunne hjelpe de elevene som har lese- og skrivevansker.
3. Pensumet i grunnskolen og den videregående skole må snarest gjøres tilgjengelig på lydbøker. Departementet må vurdere nærmere hvilke støtteordninger som er nødvendig for at dette tiltaket skal bli gjennomført.
4. Lærerne må i sin grunnutdanning få solid opplæring i hvordan man skal identifisere elever med lese- og skrivevansker. Norsklærere må få tilbud om etterutdanning. Lærerne må få opplæring i hvordan undervisning best kan tilrettelegges for elever med dysleksi.
5. Elevene må få en tilpasset opplæring. Forbudet mot nivådifferensiering må oppheves.
Det er verdifullt at elever med ulik bakgrunn, ulike interesser og ulike talenter går i samme klasse. Men det må være mulig for skolen og lærerne å dele klassen inn i grupper - over kortere eller lengre tid - for å kunne gi alle et mer tilpasset tilbud. I juni 1997 innførte stortingsflertallet et forbud mot dette. Forbudet vil ramme elever med lese- og skrivevansker ekstra hardt.
6. I den videregående skolen må det åpnes for alternative løp med mindre teori og mer praksis.
Høyre vil igjen fremme forslag på Stortinget om et alternativt løp for elever som ønsker en mer praktisk utdannelse med mindre teori.
