
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
Program
Rød Valgallianse
1981 - 85

Vedtatt på landsmøtet 4. og 5. april 1981,
med endringer fra landsmøtet 16. og 17. april 1983.

Programmatiske uttalelser fra
Rød Valgallianses landsmøte
16. - 17. april 1 983:

- OLJEPROGRAM
- MEDIAPROGRAM
- LANDBRUKSPROGRAM

Forord

Dette er et opptrykk av programmet som ble vedtatt på RV-landsmøtet i 1981. Landsmøtet i 1983 vedtok lengre uttalelser om OLJEPOLITIKK og LANDBRUKSPOLITIKK, og punktene som behandlet disse to sakene i 1981-programmet går ut til fordel for de nye. I tillegg ble det vedtatt en programuttalelse om MEDIAPOLITIKK.

Landsmøtet i 1983 vedtok også et manifest for kommune- og fylkesvalget 1983. Dette er gitt ut som egen trykksak. I den grad det måtte være uoverensstemmelse mellom 1981programmet og manifestet, er det sistnevnte som uttrykker vårt standpunkt.

Landsmøtet vedtok også å fjerne avsnittet om tvangsbehandling av narkomane i punkt 17. Kamp mot rusgift. Avsnittet er tatt ut i denne utgaven.

Oslo 25. mai 1983
Arbeidsutvalget i Rød Valgallianse


For et sosialistisk Norge
I dag går tusenvis av bygningsarbeidere ledige, samtidig som folk har et enormt behov for boliger. Så vanvittig er kapitalismen.

Mens småsjukehus og fritidsklubber nedlegges fordi det ikke "finnes penger", bruker staten 40 millioner kroner på politiaksjoner for å tvinge gjennom Alta-utbygginga, og stiller garantier på 800 millioner kroner til en Reksten som har sylta ned enorme summer i utenlandske skatteparadiser. Slik opptrer borgerskapets stat.

Kapitalismen og imperialismen skaper stadige økonomiske kriser. Den forgifter havet og lufta vi puster inn. Den gjør at ordet "fred" ikke betyr annet enn mellomrommet mellom en krig og den neste. Kapitalismen og imperialismen må ødelegges før den ødelegger oss.

Vårt mål er en sosialistisk revolusjon og et sosialistisk samfunn. Det er ikke et system som i Sovjet og Øst-Europa, der et lite privilegert sjikt undertrykker og utbytter arbeiderklassen og det arbeidende folket, og nekter dem de mest elementære demokratiske rettigheter. Sosialisme betyr at arbeiderklassen har makta i staten, og at utbyttinga tar slutt. Den private eiendomsretten til de viktigste produksjonsmidlene vil være opphevd. Produksjonen vil kunne planlegges for det behov folket har, og ressursene vil kunne utnyttes på en planmessig og økonomisk måte.

Opp mot kapitalismens passivisering og umyndiggjøring av arbeidsfolk, stiller sosialismen solidaritet og aktiv deltaking i kampen for å skape et bedre samfunn.

Rød Valgallianse kan ikke stemme sosialismen gjennom på Stortinget. Men ved konsekvent å representere arbeidsfolks interesser, vil våre representanter gjøre det klarere for folk at det ikke er disse interessene regjeringa og stortingsflertallet representerer. Flere vil skjønne at skal det bli noen virkelig forandring her i landet, nytter det ikke å bytte ut ei DNA-regjering mot ei Høyre-regjering. Det er selve kapitalismen som må byttes ut.


Stem en uredd talsmann inn på tinget
Rød Valgallianse er en allianse av partiet AKP(m-l) og uavhengige sosialister.

En stemme til Rød Valgallianse er en stemme til en uredd talsmann for arbeidsfolks krav og interesser. Rød Valgallianse vil gjøre krava til alle som slåss for bedre levekår og demokratiske rettigheter, kjent fra Stortingets talerstol og tvinge regjeringa og de andre partiene til å svare. Med Rød Valgallianse i stortingssalen vil det bli vanskeligere å tie arbeidsfolks krav i hjel.

En stemme til Rød Valgallianse er en stemme til en konsekvent forkjemper for solidaritet med alle som slåss mot aggresjon og undertrykking som folkene i Afghanistan og El Salvador, arbeiderne i Polen og samene her i Norge.

En representant for Rød Valgallianse vil motarbeide privilegier og sjøl ikke ta imot mer enn vanlig arbeiderlønn for jobben som stortingsrepresentant.

En representant for Rød Valgallianse vil ikke nøle med å avsløre det som foregår bak kulissene, og vil ikke være redd for å bryte taushetsplikten om det tjener arbeidsfolks og landets interesser.

En representant for Rød Valgallianse vil oppsøke og rådføre seg med vanlige folk for å gjøre en best mulig jobb på Stortinget.

Rød Valgallianse vil være den eneste virkelige opposisjonen mot DNA/Høyre-politikken på Stortinget, den eneste som tar arbeidsfolks krav og interesser på alvor.


For et sterkt, uavhengig forsvar - mot supermaktenes krigsforberedelser
For et sterkt, uavhengig forsvar Sovjet truer Norge
De to supermaktene Sovjet og USA truer med å kaste verden ut i en ny storkrig. Sovjet er i dag verdens mest aggressive militærmakt. I et oppgjør mellom supermaktene vil Norge være et klart angrepsmål. Vi krever at det bygges opp et sterkt, uavhengig forsvar, ikke et forsvar basert på NATO-styrker og NATO-kommando, knytta til USAs supermaktinteresser. Norge må ut av NATOs felles kommandosystem. Vårt mål er et sterkt, uavhengig forsvar utafor NATO.

I dag går 70 prosent av investeringene i forsvarsbudsjettene til F 16-fly. Dette bygger på en feilaktig strategi, og styrker den norske forsvarsevnen lite. Vi krever i stedet stående styrker i Sør-Norge, og bedre luftvernvåpen og panservernvåpen. Vi krever kvinnelig verneplikt, og reelle muligheter til militær opplæring for kvinner over vernepliktig alder.

Vi støtter soldatenes krav om større demokratiske rettigheter, og går mot kadaverdisiplin i forsvaret.

Et slikt sterkt, uavhengig forsvar vil virke mer avskrekkende og være en bedre beskyttelse mot invasjon enn det statiske flyplassforsvaret vi har i dag. RV krever grunnlovsfesta forbud mot kapitulasjon fra regjeringas og generalstabens side.

Om vi blir angrepet og okkupert, vil RV arbeide for å reise det norske folket til en langvarig folkekrig mot okkupantmakta, den eneste veien til full frigjøring av landet.

RV krever utbygging av tilfluktsrom og budsjetter som hindrer forfallet av dem som finnes. Vi krever opptrapping av hele den sivile beredskapen, og går mot nedskjæringer av midler til Sivilforsvaret.


For en aktiv fredspolitikk nei til atomvåpen supermaktene Sovjet og USA må ruste ned!
Kravet om nedrustning må rettes til dem som i dag truer verdensfreden: Sovjet og USA, ikke til dem som trues med angrep og invasjon. Vi krever at supermaktene ruster ned, både når det gjelder atomvåpen og konvensjonelle våpen.

Vi vil arbeide for fullstendig forbud mot atomvåpen, bakteriologiske og kjemiske våpen. Vi støtter kravet om atomfri sone i nordområdene, en sone som må inkludere de atomvåpnene som er retta mot Norden på Kola-halvøya og i Leningrad forsvarsdistrikt. Vi vil arbeide mot utplassering av nye sovjetiske og amerikanske atomvåpen i Europa, inkludert nøytronvåpen.

RV går mot forhåndslagring av amerikansk militært materiell i Norge.

Vi støtter alle rettferdige frigjøringskamper. Slike kamper svekker supermaktene og tjener dermed fredens sak. Det afghanske folket går i dag i spissen for kampen mot verdens verste angrepsmakt, Sovjet. Vi vil arbeide for politisk og materiell støtte til den afghanske frigjøringskampen.


For internasjonal solidaritet
Vi støtter den væpna frigjøringskampen i Afghanistan og El Salvador, i Eritrea og Kampuchea. Vi støtter den tredje verdens kamp for nasjonalt sjølstyre og økonomisk uavhengighet. Kravet om en ny økonomisk verdensordning er en del av denne kampen.

Vi krever at regjeringa retter en kraftig advarsel til Sovjet mot å invadere Polen. Vi krever klar og konkret støtte til den uavhengige fagbevegelsen Solidaritet, både fra regjeringa og LO.

Vi støtter det tjsekkoslovakiske folkets kamp for nasjonal sjølråderett og demokratiske rettigheter.

RV støtter den kampen urbefolkninger og minoriteter verden over fører for sine rettigheter.

Vi krever at Norge anerkjenner PLO og bryter forbindelsene med den sionistiske staten Israel. Vi krever lovforbud mot alt økonomisk samkvem med Sør-Afrika. Ingen norsk u-hjelp til okkupantmakta Vietnam.


Jobbetid for storkapitalen, dyrtid for arbeidsfolk - mot statens økonomiske politikk
Mens det ikke er "realistisk politikk" å oppfylle regjeringas egne løfter om å bedre minstepensjonistenes kår, fikk Norsk Hydro i fjor beholde sitt overskudd på en milliard kroner til fri disposisjon. Det samme vil Statoil få i år. Ikke et øre av Statoils overskudd på 1,5 milliarder skal inn i statskassa. Samtidig har staten ikke "råd til" å bevilge helt nødvendige midler til Radiumhospitalet. Og mens arbeidsfolk flås av skatter, betaler oljeselskapene inn skatten et halvt år etter at pengene er tjent. Dette tjener de mellom en halv og en milliard kroner på i året.

DNAs industrimelding gir samtidig en gavepakke til industrilederne ved å foreslå senket bedriftsbeskatning. Det vil bety halvannen milliard i skattelette for kapitalistene i 1982.

Og mens eierinntekten i norsk næringsliv steg med 55 prosent fra 1979 til 80, og eierinntektene i industrien med 25 prosent, har arbeidsfolks kjøpekraft gått ned. Det er jobbetid for storkapitalen og dyrtid for arbeidsfolk. Statens politikk er å støtte storkapitalen og å la arbeidsfolk betale regninga. DNA fører nå en rein høyrepolitikk, med åpne angrep på arbeidsfolks levekår og velferd på område etter område. RV vil kjempe mot denne politikken.


Ta pengene der de finnes -hos kapitalistene
Vi er for et stort offentlig forbruk til viktige fellessaker. Men pengene måtas der de finnes hos kapitalistene. Arbeidsfolk må betale skatt av hele inntekta si, mens skattereglene gir kapitalistene utallige muligheter til å redusere skattbar formue og inntekt. Svære summer gjemmes hvert år unna i storbedriftenes regnskaper. Vi krever at avskrivningsreglene endres slik at næringslivet betaler skatt av reell formue og inntekt. Vi krever rentetak som ikke rammer vanlige folk, men som begrenser muligheten til spekulasjon. Vi krever kraftig aksjon mot de store selskapenes skattesvindel.

Realinntekta til vanlige folk synker stadig. RV går inn for skattelette for alle vanlige lønnstakere og andre deler av det arbeidende folket. Skattetrykket må særlig lettes på de lave inntektene, på individuelle inntekter under 100 000. Dette er stikk i strid med regjeringas skattepolitikk. Regjeringas siste skattelette betydde 450 kroner mindre i skatt for nettoinntekter på 50 000, 11 400 mindre i skatt for inntekter på 200 000.

Vi krever det skattefrie fradraget ved kommuneskattelikninga økt til 20 000 i skatteklasse 1 og 40 000skatteklasse 2. Ingen statsskatt på nettoinntekt i skatteklasse 2. Progresjonsgrensene må indeksreguleres.Vi krever momsen erstatta med en omsetningsavgift på 15 prosent. Momsen rammer dem som har dårligst råd hardest. Vekk med moms på matvarer og boliger.


Mot dyrtida - prisstopp nå!
Lønningene til vanlige folk har i mange år sakket akterut i forhold til prisene. I 1981 når prisstigninga nye høyder, vi er inne i ei ukontrollert dyrtidsutvikling. Regjeringa slipper den frie prisdannelse løs og tar bort store deler av subsidiene, blant annet på matvarer.

Vi krever prisstopp nå, og subsidiene gjeninnført. Vi går mot alle forsøk på å innføre lønnsstopp eller andre former for lønnstak. Vi vil arbeide for frie, forbundsvise oppgjør og automatisk indeksregulering med lavt svingetall. Ingen skal tjene under 90 prosent av gjennomsnittlig industriarbeiderlønn.


Å bo er en menneskerett mot bolignød og boligdyrtid
Regjeringa har nå sagt definitivt farvel til tanken om sosial boligbygging. Hunsbankrenta har steget fra 2,5 til 7,5 prosent. Det gis lavere lån enn før pr. bolig i forhold til totalkostnadene, og mer av finansieringa presses over på det private lånemarked. Vi ser økt bolignød og skyhøye boutgifter. Det frie boligmarkedet gir banker, entreprenører og hushaier alle muligheter til å sko seg på boligmangelen.

Gode boliger til alle er et samfunnsansvar. Lov om offentlig boligformidling må gjelde over hele landet. Vi krever 50 000 boliger bygd pr.år, og at standarden ikke senkes.

Boutgiftene må ikke overstige 20 prosent av vanlig industriarbeiderlønn. Husbankrenta må senkes, avdragstida på lån må ikke settes ned. Utlånsrammene må økes slik at de finansierer 80 prosent av nye boliger. Egenandelen må ikke overstige 15 prosent av byggekostnadene ved husbankfinansierte boliger. Vi krever senka "inngangsbillett" for unge familier.

RV krever økte utlån fra Husbanken til opprustning av eldre boliger. Antallet boliger som rehabiliteres må økes kraftig.


Stans den sosiale nedrustninga
Daghjemsutbygginga stanses, sjukehusavdelinger nedlegges, eldreomsorg og tilbud til ungdom skjæres ned i kommune etter kommune. Det er staten som har ansvaret for at dette skjer, ved sin økonomiske innstrammingspolitikk overfor kommunene og fylkene. Vi krever økte tilskudd til kommunene fra det statlige skattefordelingsfondet. Staten må oppfylle løftet sitt fra 1975 om å finansiere skattefordelingsfondet sjøl. Ordninga med rammefinansiering for bygging og drift av helseinstitusjoner betyr at staten kan fraskrive seg alt ansvar for prioritering og drift av helsearbeid innafor det enkelte fylke. Ordninga legger en kraftig demper på utbygging av helt nødvendige helseinstitusjoner. Vi krever at staten gir tilskudd som tilsvarer 75 prosent av driftsutgiftene ved de helseinstitusjonene fylkene finner det nødvendig å bygge og drive. RV krever en primærhelse- og sosialtjeneste som dekker folks behov der folk bor. Kommunene må derfor sikres 75 prosent statlige tilskudd til drift, og rimelig lån til nyetableringer.

3 milliarder av folketrygdfondets 15 milliarder er gitt som billig lån til finansieringsselskaper som A/S Strukturfinans og A/S Næringskreditt. Vi krever i stedet billige lån til kommuner og fylker til helsemessige og sosiale tiltak.

I 1979 la regjeringas eget Leveraasutvalg fram forslag om å bedre minstepensjonistenes kår. Vi krever at løftene fra Leveraas-utvalget oppfylles som et første skritt på veien. På lengre sikt krever RV at minstepensjonistenes pensjon skal tilsvare det en industriarbeider med fullt opptjente pensjonsrettigheter får i pensjon.

Vi krever at pensjonsalderen senkes til 60 år, men med rett til å stå i arbeid så lenge en sjøl ønsker.


Arbeid til alle -arbeid der folk bor
Kamp mot arbeidsløshet
Den registrerte arbeidsløsheten er nå oppe i 2 prosent. Det virkelige tallet er langt høyere. Undersøkelser viser at over 200 000 ønsker arbeid dersom forholda blit lagt til rette. Kvinner, ungdom, eldre og folk som ikke er 100 prosent arbeidsføre holdes utenfor arbeidsmarkedet eller skjules i trygdebudsjettet.

DNA stiller parola "Arbeid til alle". Men DNA har sjøl ansvaret for den politikken som fører til økende arbeidsløshet. Et hovedargument fra statens side mot å bruke oljepengene i Norge, er dessuten at det vil føre til stramt arbeidsmarked! DNAs parole om "Arbeid til alle" er en bløff.

Industriarbeidsplasser legges i dag ned i stor skala. Dels skyldes dette at borgerskapet ønsker å frigjøre kapital til å investere i mer profitabel industri, dels skyldes det beinhard rasjonalisering av eksisterende industri.

RV krever at oljepengene brukes bl.a. til utbygging av helse- og sosialsektoren, og til fornying og utbygging av kommunikasjonsnettet og boligmasse. Vi krever investeringer iindustrien på land. Dette vil komme folk til gode og vil skape arbeidsplasser.

Vi krever alternativ produksjon på arbeidsplasser der det ikke er mulig å opprettholde tradisjonell produksjon. Om nødvendig er RV for å bruke statsstøtte for å opprettholde utsatte arbeidsplasser i f.eks. teko-industrien og næringsmiddelindustrien.

RV ønsker å opprettholde den kraftkrevende industrien på dagens nivå. Mange av disse bedriftene er hjørnesteinsbedrifter i lokalsamfunnet. Vi krever utbygging av industri for videreforedling av norske råvarer og halvfabrikata. Staten må garantere arbeidsplasser der folk bor.

Arbeidsplassene i handelsflåten må forsvares mot rederienes flaggflukt til bekvemmelighetsflagg. Rasjonaliseringa i handelsflåten må stoppes. Nei til redernes innsparing på bekostning av sjøfolkas sikkerhet. Ikke bruk sjøfolka som salderingspost.

RV går inn for en utvidelse av arbeisløshetstrygda. Bedriftene må betale karantenedagene ved permitteringer. Vi vil kjempe mot det ydmykende byråkratiet som permitterte arbeidere i dag utsettes for.


Innfør 6-timersdagen
Innføring av datateknologi sparer arbeidskraft. Men i dagens kapitalistisiske Norge kan datateknologien føre til omfattende arbeidsløshet. RV vil støtte fagforeningenes kamp mot en slik utvikling. Vi går mot at 8-timersdagen opprettholdes mens arbeidsplasser legges ned. 8-timersdagen er dessuten undergravd av lange reiser til og fra arbeidet. Vi krever 6-timersdagen innført med full lønnskompensasjon. Vi støtter tilsvarende arbeidstidsforkorting for langtidspendlere og folk med spesielle arbeidstider. Vi krever den femte ferieuka innført nå.


Styrk arbeidsmiljøloven - nei til uthuling
Lov om arbeidervern og arbeidsmiljø ble vedtatt under en høykonjunktur. I dag blir både sykelønnsordningen og arbeidsmiljøloven angrepet for å "ødelegge bedriftenes økonomi". RV vil forsvare de rettighetene som er oppnådd, og krever styrking av arbeidsmiljøloven. Ingen uthuling av sykelønnsordningen og arbeidstidsbestemmelsene. Arbeidstilsynets mulighet til å gi dispensasjoner må strammes inn. Vi krever klare lovbestemmelser om beskyttelse av gravide og ammende, og utvidet rett til lønnet svangerskapspermisjon. Prinsippet om omvendt bevisbyrde må inn i arbeidsmiljøloven, og fagforeningene må sikres forhandlings- og streikerett ved innføring av ny teknologi.

Arbeidsmiljøloven må gjelde fullt ut i Nordsjøen og i skipsfarten. Oljeutvinninga drives i dag i stor utstrekning på dispensasjoner fra nødvendig fagutdannelse og praksis. RV krever at alle dispensasjoner må oppheves.

Alexander Kielland-ulykken avslørte av kontrollapparatet i Nordsjøen er skandaløst. RV går sterkt imot prinsippet om oljeselskapenes egenkontroll. RV krever opprusting av Oljedirektoratet slik at de blir i stand til å føre effektiv kontroll. Oljedirektoratet må støtte verneombudene på plattformene. I dag fins en rekke rigger i Nordsjøen som ikke fyller minstekrava. RV krever disse riggene ut av Nordsjøen. RV krever at produksjonsutstyr og redningsutstyr som er avlegs, blir skifta ut. Nei til utstyr som dreper.


Kamp mot all kvinneundertrykking
Kvinnenes rett til arbeid har aldri vært reell, store grupper kvinner holdes helt eller delvis utafor arbeidslivet. Fortsatt har bare mellom 1/4 og 1/3 av kvinnene heltidsarbeid. Kvinnene er dessuten lavtlønte: I 1978 tjente 62 prosent av heltidsarbeidende kvinner under 800 kroner i uka, mot bare 24 prosent av mennene.

I dag trues arbeidsplasser som tradisjonelt har sysselsatt kvinner med nedlegging. Datateknologien truer yrker innen handel og kontor, helse- og sosialsektoren blir rasert,mange arbeidsplasser i fiskeindustri nedlegges.

6-timersdagen er et viktig kvinnekrav. Kampen for å heve lavtlønnsyrkene er også en sentral del av kampen mot kvinneundertrykkinga.

Kvinnenes plass i arbeidslivet trues også fra en annen kant: Daghjemsutbygginga stanser opp, nedskjæringene på helse- og sosialsektoren gjør at sjuke og gamle må pleies hjemme. Dette tvinger kvinnene tilbake til privat omsorgsarbeid i hjemmet. Kampen mot den sosiale nedrustninga er særlig viktig for kvinnene.

Norge ligger på jumboplass i Vest-Europa når det gjelder barnehagedekning. Det er langt igjen til oppfylling av regjeringas målsetting om 100 000 barnehageplasser innen utgangen av 1981 . Vi krever at alle planlagte barnehager og fritidshjem bygges raskt, og at målsettinga på 100 000 oppfylles innen 1983. Vårt langsiktige krav er gratis daghjem til alle barn.

I forhandlingene om regjeringas arbeid etter valget kjøpslår B-partiene om kvinnens rett til sjølbestemt abort. Vi vil forsvare denne retten!

Alvorlig voldskriminalitet mot kvinner bagatelliseres i dag som "husbråk". Dette er ekstrem kvinneundertrykking. Vi krever krisesentra i alle større byer og tettsteder. Staten må ta ansvar for finansieringa.

At unge jenter tvinges ut i prostitusjon er også uttrykk for ekstrem kvinneundertrykking. Det svenske Malmø-prosjektet har vist at det går an å bekjempe prostitusjonen hvis en bare vil satse nok. Vi krever at staten setter i gang ett eller flere norske "Malmø-prosjekter".

Porno er kvinnediskriminerende. RV krever at forbudet mot hardporno håndheves.


For samenes rett til nasjonal sjølbestemmelse
Det samiske folket er en nasjon som i dag er oppsplitta av fire stater. Målsettinga til disse statene, også den norske, er å assimilere den samiske nasjonen for fritt å kunne tilrane seg naturressursene i de samiske områdene. Den norske assimileringspolitikken er også en trussel mot sørsamene. Deres områder er i dag trua med planer om både skytefelt og flere vassdragsområder. Det samme gjelder i lulesamisk område.

RV støtter det samiske folkets rett til nasjonal sjølbestemmelse, deres rett til land og vann i Sameland, deres rett til å bevare og utvikle sin egen kultur.

Vi støtter kravet om eget sameparlament.

Varig vern av Alta/Kautokeinovassdraget !

Internasjonalt har Norge ofte vært talsmann for urbefolkningenes rettigheter. Men innenlands tramper den norske staten på sin egen urbefolkning samene. Vi krever at den norske staten etterlever de prinsipper den sjøl har hevda internasjonalt. Vi støtter kravet om at samene må få grunnlovfesta status som urbefolkning.

This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
