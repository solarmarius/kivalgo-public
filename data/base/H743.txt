
Stortinget, 28. oktober 1998
Pressemelding fra Høyres Stortingsgruppe
Høyres alternative statsbudsjett for 1999
Høyres forslag til budsjett viser at det er fullt mulig å omprioritere innenfor forsvarlige budsjettrammer, for å styrke kjerneområder og redusere skatte- og avgiftsnivået. Høyres budsjett har samme innstrammingseffekt som Regjeringens forslag. For Høyre er det imidlertid avgjørende at stramheten i finanspolitikken oppnås på riktig måte. Derfor foreslår Høyre en reduksjon i skatter og avgifter på 6,3 milliarder kroner i forhold til Bondevik-regjeringens forslag. Disse lettelsene dekkes inn i sin helhet. Høyres budsjett har en underliggende utgiftsvekst på -0,4 pst, sammenlignet med Bondevik-regjeringens forslag på +1 pst.
Høyre mener det er avgjørende at finanspolitikken er stram i dagens situasjon. Det er fortsatt høy aktivitet i norsk økonomi, selv om veksten vil avta neste år. Med fortsatt høyt press i økonomien er risikoen stor for at lønns- og prisveksten vil bli kraftig neste år. Dette vil svekke næringslivets konkurranseevne ytterligere, med alvorlige konsekvenser på lengre sikt. Derfor er det viktig at finanspolitikken bidrar til å redusere presset i norsk økonomi.
For Høyre er det imidlertid også avgjørende at stramheten i finanspolitikken oppnås på riktig måte. Regjeringens forslag til innstramming er i stor grad oppnådd gjennom forslag om økte skatter og avgifter. Det høye rentenivået har allerede påført mange husholdninger og bedrifter kraftige utgiftsøkninger. Økte skatter og avgifter på toppen av dette vil forverre situasjonen, og føre til alvorlige problemer for mange husholdninger og bedrifter. Selv om et stramt statsbudsjett vil bidra til at rentenivået kan reduseres, må det tas høyde for at dette kan ta tid. Det er uforsvarlig å ramme husholdningene og bedriftene dobbelt opp, med både økte renteutgifter og høyere skatter og avgifter.
Høyre går derfor mot forslaget om å øke skatte- og avgiftsnivået med 4 milliarder kroner i 1999, og foreslår i stedet en reduksjon i forhold til dagens nivå på 2,3 milliarder kroner. Samlet foreslår Høyre en reduksjon i skatter og avgifter på 6,3 milliarder kroner i forhold til sentrum-regjeringens forslag, med virkning for 1999. Høyres forslag til skatte- og avgiftsopplegg innebærer at prisstigningen i 1999 kan komme ned mot 2 ½ - 2 ¾ pst, mot 3 ¼ pst med Regjeringens forslag.
På budsjettets utgiftsside foreslår Høyre en netto innsparing i statens utgifter med 5,7 mrd kroner. Med Høyres forslag vil statsbudsjettets reelle, underliggende utgiftsvekst være på om lag -0,4 pst i forhold til anslag på regnskap for 1998, sammenlignet med Regjeringens forslag på +1 pst.
Hovedtrekk
* Skatte- og avgiftsnivået reduseres med 6,3 mrd i forhold til Regjeringens forslag, og med 2,3 mrd i forhold til en videreføring av dagens system.
* Statsbudsjettets utgifter reduseres netto med 5,7 mrd kroner i forhold til Regjeringens forslag, fra 513,6 mrd til 507,9 mrd.
* Innstrammingseffekt på 0,9 pst, dvs som Regjeringen.
* Den underliggende utgiftsveksten i Høyres alternativ er -0,4 pst, mot Regjeringens forslag på +1,0 pst.
Hovedsatsinger i forhold til Regjeringens forslag:
* Skatte- og avgiftslette til alle
-satsen på 28 pst beholdes
-høyere grense for toppskatt, slik at færre rammes av toppskatten
-ikke økt el-avgift eller tobakksavgift
-10 pst lavere avgifter på vin og brennevin
-særfradraget for alder økes fra 12.000 kroner til 17.640 kroner
-ikke økt boligskatt
-ingen konjunkturavgift
* Veiinvesteringene økes med 1 mrd
* Forsvaret styrkes med 1,1 mrd
* Økt satsing på politi og rettsvesen
* Sterkere satsing på innsatsstyrt finansiering i helsevesenet
* Økt satsing på forskning og utdanning
* Kontantstøtten utvides som foreslått og småbarnstillegget beholdes
* Sterkere satsing på atomsikkerhet i Nordvest-Russland
* Ikke kortere ferie
