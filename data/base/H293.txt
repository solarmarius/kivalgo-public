
Høyres Hus, Oslo, 30. september 1996, kl. 12.30
Børge Brende, leder for Høyres programkomite
Pressemelding 30. september 1996
Presentasjon av forslaget til program for Høyre for stortingsperioden 1997 - 2001
Høyre vil ha mer valgfrihet, redusert statlig makt og økt personlig ansvar
Dette programutkastet er en oppfølging av den maktdebatten som Høyre har reist de siste par årene. Det er et program som lanserer løsninger på de problemer som oppstår når noen få styrer en stat som har fått for stor makt over for store deler av samfunnet. Vi vil redusere statens størrelse for å redusere maktkonsentrasjonen og faren for maktmisbruk. I stedet skal vi styrke private institusjoner og fellesskap.
I en tid med store og raske forandringer, vil et samfunn som får utvikle seg friere være bedre i stand til å tilpasse seg og møte utfordringene. I et friere samfunn er det større spillerom for skaperevne og nytenkning. Den norske befolkning er høyere utdannet og har bredere kvalifikasjoner enn noensinne før. Høyre mener det er behov for reformer og forbedringer av tilbudet som har utspring i den enkeltes valg, ikke i sentraliserte beslutninger.
Høyre vil dels la den enkelte selv få beholde mer av sin verdiskapning og inntekt, uten at det offentlige skal styre disponeringen av midlene. Dels vil Høyre rendyrke skillet mellom produksjon og finansiering av et offentlig velferdsgode. Høyre vil i større grad la brukeren av et offentlig velferds- og tjenestetilbud avgjøre hvem som skal utføre tilbudet og hvordan tilbudet skal utformes.
Det forslaget som Høyres programkomité i dag legger frem, inneholder en rekke forslag som samlet vil overføre makt fra staten og offentlige A4-løsninger gjennom å innføre valgfrie tilbud og bryte ned offentlige monopoler.
I programforslaget foreslås det at:
* Konkurransetilsynet gis sterkere handlekraft, ved at tilsynets virkefelt utvides til fiskeri- og landbruksomsetning, og til myndighet overfor kommunale organer. Regjeringens rett til politisk overprøving av tilsynets vedtak må oppheves.
* Et skarpere skille mellom det offentliges rolle som regelgiver, eier og kontrollør.
* Eiendomsvernet for den enkelte skal styrkes, ikke minst ved at vederlaget for eiendom som eksproprieres eller båndlegges ved midlertidig regulering skal bedres.
* Det føres en restriktiv praksis for etablering og bruk av personregistre for å sikre personvernet.
* De frivillige organisasjonene skal styrkes, blant annet ved hjelp av skattefritak for private bidrag.
* De statlige forretningsbankene privatiseres.
* Den private kapitalbasen skal styrkes gjennom reformer i trygdesystemet (fondsbasering av tilleggspensjoner) og gunstige spareordninger.
* De statlige samferdselsbedriftene - NSB og Postverket gjøres til aksjeselskaper med privat medeierskap for å sikre kundene at konkurransen om kommunikasjonstjenester blir reell.
* SAS og Telenor skal privatiseres.
* Statskraftverkene skal delprivatiseres for å bedre konkurransen i energimarkedet.
* Lovreguleringen av arbeidslivet skal oppmykes, gjennom å avskaffe de strenge overtidsreglene, forbudet mot midlertidige ansettelser, forbudet mot privat arbeidsformidling og den rause sykelønnsordningen.
* Foreldre og eldre elever skal gis større innflytelse over skoletilbudet, ikke minst ved fritt skolevalg og ved at en del av pengene skal følge eleven. Programmet tar videre til orde for at skjerpede kunnskapskrav i læreplanene skal ledsages av mer mangfold og større frihet på det metodiske og pedagogiske området for den enkelte skole.
* Skjerpe kvaltitetskravene i høyere utdannelse blant annet ved å oppmuntre til konkurrerende enheter og økt mangfold. Det tas også til orde for å la deler av bevilgningen til institusjonene knyttes til studenttall, forskningsproduksjon og gjennomstrømning av studenter.
* Den enkelte pasient skal fritt kunne velge lege.
* Pasienten skal, i samråd med sin lege, fritt kunne velge det sykehuset som gir den beste behandling.
* Helsetilsynets tilsynsfunksjon skal legges til selvstendige organer, uavhengig av helsedepartementet.
* De offentlige sykehusene gjøres om til selvstendige stiftelser.
* Det skal innføres forpliktende saksbehandlingstid i offentlige tjenester som retter seg mot publikum.
* Offentlig ansatte skal gis større ansvar og selvstendighet.
Slike reformer som her skisseres vil realisere maktspredning i det norske samfunnet. Høyres svar på den sosialdemokratiske maktkonsentrasjon er reformer som ser samfunnet nedenfra og opp i stedet for ovenfra og ned. Høyre vil snu pyramiden og gi mer valgfrihet til den enkelte, slik at de får mulighet til å ta et større personlig ansvar.
