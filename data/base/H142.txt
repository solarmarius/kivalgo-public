
Stortinget, 30. november 1995
fra Jan Tore Sanner, stortingsrepresentant Høyre
Høyre krever svar fra Statsråd Hernes:
Hva er hensikten med å pålegge universiteter og høyskoler meldeplikt?
Departementet ber i et brev til høyskolene og universitetene om å bli holdt orientert om møter slik at departementet eventuelt kan være til stede. Videre ber departementet om å få oversendt all korrespondanse mellom institusjonene og Stortinget.
- Høyre ser meget alvorlig på at Kirke-, utdannings- og forskningsdepartementet på denne måten pålegger høyskoler og universiteter meldeplikt. Jeg frykter at denne informasjonskontrollen kan true disse institusjonenes uavhengighet. Førstkommende onsdag må Statsråd Gudmund Hernes svare på hva som er hensikten med den meldeplikten han har pålagt høyskolene og universitetene.
- I Aftenposten (torsdag 30. november) uttaler to høyskolerektorer at de oppfatter brevet fra Hernes som et ønske om å kontrollere og begrense kontakten mellom høyskolene og Stortinget. Det at departementets brev oppfattes på denne måten er i seg selv alarmerende. Det kan tyde på at disse institusjonene ikke føler at de har den frihet de bør ha. Høyskolene og universitetene har et særlig ansvar for å spille en rolle i samfunnsdebatten, også med kritiske innspill overfor myndighetene. Jeg frykter at dette kan være nok en bekreftelse på Arbeiderpartiets trang til styring og kontroll, og at det er behov for å føre videre den debatten om maktkonsentrasjon i det norske samfunn som Høyre har reist.
