
Stortinget, 15. januar 1997
Pressemelding fra Jan Petersen
Jagland nekter å stimulere til sparing
Statsminister Jagland viste i sine svar i dagens spørretime på Stortinget at han nekter å gå inn i en reell diskusjon om tiltak som kunne lette presset i norsk økonomi.
I den økonomiske situasjonen vi nå er inne i burde privatpersoner i Norge spare mer. Dersom den lavere rente får gå ut i høyere forbruk vil det gi økt prisstigning, og dermed ytterligere problemer for eksportindustrien. Dette vet Jagland, men likevel valgte han idag å snakke bort utfordringen om å klargjøre hvilke sparestimulerende tiltak regjeringen vil fremme.
Høyre har foreslått både bedrete vilkår for pensjonssparing, økt kvote for boligsparing for ungdom, aksjesparing med skattefradrag, samt redusert formueskatt og salg av statlige aksjer til private. Disse positive forslagene avfeier statsministeren med at forslagene har såkalt "uheldige fordelingsmessige virkninger."
Verre er det likevel at han ikke er villig til å innse at lav rente betyr at personer som setter pengene i bank, i dag taper penger fordi renten spises opp av kapitalskatt og beskatning av bankformuen. Dagens svar fra statsministeren har vist at eventuelle forventninger som sist uke oppsto om at regjeringen ville senke formueskatten for å bøte på dette, ikke blir oppfylt.
