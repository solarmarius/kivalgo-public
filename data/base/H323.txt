
Høyres Stortingsgruppe, 4. juni 1997
Per-Kristian Foss
Regjeringen utsetter igjen meldingen om offentlighet i forvaltningen
Justisminister Gerd-Liv Valla måtte i dag innrømme at Regjeringen igjen har utsatt meldingen om offentlighet i forvaltningen. Svaret kom på bakgrunn av et spørsmål i spørretimen fra Per-Kristian Foss.
Når Regjeringen bryter de fastsatte tidsfrister, viser den at den mangler respekt for det arbeid som skal gjøres i Stortinget. Foss kan ikke ta helt på alvor unnskyldningene fra statsråd Valla om at meldingen ikke er fremlag p.g.a at ustabilitet i justisdepartementet og at departementet mente at Stortinget hadde et for høyt arbeidspress.
Det er snart 3 år siden Stortinget vedtok at de ønsket endringer i offentlighetsloven og Per-Kristian Foss minnet også om denne sakens spesielle bakgrunn. I forbindelse med den såkalte brevsaken i 1995 var det Regjeringens redningsplanke at de skulle fremme en melding om offentlighet i forvaltningen.
«Jeg må si at etter så mange forsikringer fra så mange statsråder og to statsministre er det en ting som er blitt avdekket og det er at Regjeringen lider under en åpenbar beslutningskrise», avslutter Foss.
