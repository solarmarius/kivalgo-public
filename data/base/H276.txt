
Stortinget, 28. februar 1996
Pressemelding fra Jan Tore Sanner (H)
Sanner krever svar fra Sandal om private skoler
- Jeg forventer at Statsråd Reidar Sandal tar avstand fra Statskonsults forslag om å halvere antallet privatskoler som skal få støtte fra staten. De private skolene har gjennom flere år vært utsatt for angrep fra Arbeiderpartiet. Jeg frykter derfor at dette er et bestillingsverk fra Ap-regjeringen. Statskonsults konklusjoner vil skape ny usikkerhet om privatskolenes eksistens. Forslagene er også i strid med privatskoleloven og vedtak i Stortinget. Det er derfor nødvendig at Statsråden avklarer Regjeringens holdning.
- Statskonsult viser til at Reform 94 fjerner begrunnelsen for direkte statlig støtte til vanlige privatskoler, deriblant til kristne videregående skoler. En slik konklusjon viser at Statskonsult har beveget seg inn på et område hvor de ikke har kompetanse. Det at eleven har rett til en plass i den offentlige skolen, fjerner ikke det behov og den rett eleven og elevens foreldre har til å velge et tilbud som er i tråd med deres grunnholdninger. Reform 94 har begrenset mangfoldet og valgfriheten innen den offentlige skolen, det øker behovet for private alternativer. Fremfor å ensrette all utdannelse bør mangfoldet og valgfriheten stimuleres.
- Det er positivt at Statskonsult vurderer effekten av ulike støtteordninger, men det er lite tillitsvekkende at Statskonsult foretar politiske vurderinger som i realiteten innebærer at de angriper en viktig premiss i privatskoleloven.
