
12. januar 2000
Høyres Stortingsgruppe
Trond Helleland, Høyres familiepolitiske talsmann:
Dyrere barnehageplasser med Arbeiderpartiet
"Budsjettforliket mellom Arbeiderpartiet og mellompartiene legger opp til dyrere barnehageplasser. Når statssekretær Solveig Solbakken i Barne- og familiedepartementet i går hevdet på NRK at barnehageprisene vil bli lavere med Regjeringens opplegg, må det være mot bedre vitende," sier Høyres familiepolitiske talsmann Trond Helleland.
Helleland viser til at veksten i statstilskuddet er lavere enn veksten i barnehagenes kostnader. Arbeiderparti-regjeringen legger dermed opp til en reell reduksjon i statstilskuddets andel av utgiftene i barnehagene, og høyere foreldrebetaling. Dette gjelder særlig for barn over tre år.
Det statlige barnehagetilskuddet ble prisjustert med 2,8 pst for barn over tre år, mens det for barn under tre år ble lagt inn en realvekst på 2 pst. Men da sammenligner man med den generelle prisutviklingen, og ikke kostnadsutviklingen i barnehagene, som i hovedsak bestemmes av lønnsveksten. Lønnsveksten i barnehagene er anslått å bli rundt 5 pst.
"Dette er skuffende fra Karita Bekkemellem Orheim," sier Trond Helleland. "Høyre og Arbeiderpartiet var i fjor vår enige om å øke statstilskuddet slik at det innen 2005 dekker 50 pst av kostnadene i barnehagene. Det vil gi større likebehandling av private og kommunale barnehager, og lavere foreldrebetaling. Jeg er skuffet over at familieministeren ikke har klart å følge opp dette i sitt første budsjett". Familieministeren kan ikke gi kontantstøtten skylden for den manglende barnehagesatsingen. Barn som det gis kontantstøtte for blir faktisk dyrere for staten dersom de velger barnehage, etter som barnehagestøtten er høyere enn kontantstøtten.
Helleland frykter at statstilskuddet ikke vil holde tritt med kostnadsutviklingen i barnehagesektoren, og at 2001 blir et bortkastet år i forhold til den satsing det var bred enighet om i barnehagemeldingen i fjor.
Høyre foreslo i sitt alternative budsjett å bevilge 275 mill kr til barnehagene utover Regjeringens forslag. Dersom dette var blitt vedtatt, ville det gitt en økning på 5,6 pst utover Regjeringens forslag, eller 2 370 kr pr barn under tre år og det halve for barn over tre år.
