
Stortinget, 5. oktober 1998
Per-Kristian Foss (H)
Budsjettforslaget
-ingen invitasjon til Høyre. Vanskelige forhandlinger
-riktig med innstramning, men feil innretning
Regjeringens budsjettforslag er ingen invitasjon til Høyre. Innstramningen er i all hovedsak basert på økte skatter og avgifter, samt kutt i forsvar og veiinvesteringer. Konkurranseutsatte bedrifter svekkes ytterligere. Det er riktig med innstramning, men sammensetningen av innstramningene reiser berettiget tvil om Regjeringens økonomiske opplegg for 1999 er et bidrag til å få renten ned igjen på europeisk nivå.
«Regjeringens budsjettforslag er rett og slett feil medisin i dagens situasjon. Selv om stramheten i budsjettet ser ut til å være rimelig bra, er innstramninger gjennom skatteøkninger ikke et svar på utfordringene vi står overfor,» sier Høyres finanspolitiske talsmann Per-Kristian Foss i en kommentar til statsbudsjettet som Regjeringen la frem i dag.
Hovedmålet med statsbudsjettet for 1999 må være å gjenopprette tilliten til norsk økonomi, for å bidra til at renten går ned. For Høyre er dette budsjettets avgjørende forutsetning. Men dette må gjøres på en slik måte at man ikke forsterker problemene i en økonomi som har passert toppen.
«Vi må ikke sette i gang en ny inflasjonsspiral ved å øke skatte- og avgiftsnivået. Regjeringen foreslår skatte- og avgiftsøkninger på bortimot 7 mrd kroner. Forslagene til avgiftsøkninger bidrar i seg selv til å øke prisstigningen med ½ pst i 1999. Dette vil svekke konkurranseevnen i en allerede vanskelig situasjon, med en kostnadsvekst i næringslivet som er klart høyere i Norge enn i andre land. Vi må ikke glemme at dette til syvende og sist er et spørsmål om å ta vare på folks arbeidsplasser,» sier Foss.
Foss sier videre at «Mange er allerede rammet hardt av renteøkningene. Økte skatter og avgifter vil gjøre situasjonen enda vanskeligere for dem. Det hjelper ikke å «sukre pillen» med minimale lettelser i personbeskatningen for enkelte grupper, når man tar igjen med økte avgifter og en politikk som setter arbeidsplassene på spill.»
Det er også meget bekymringsfullt når Regjeringen foreslår en vekst i de offentlige utgiftene som ligger høyere enn veksten i BNP. I forhold til det vedtatte budsjettet for 1998 foreslår Regjeringen en utgiftsvekst på 1 ¾ pst, mens veksten i BNP for Fastlands-Norge anslås til 1,3 pst. Dette innebærer at privat næringsliv fortrenges av en voksende offentlig sektor. Det er vel kjent at økende offentlige utgifter til blant annet pensjoner, helse og eldreomsorg er en stor utfordring i årene fremover. For å opprettholde velferdssamfunnet er det avgjørende at det gjøres rom for disse oppgavene gjennom nytenkning og effektivisering. Det er ingen opprettholdbar løsning å la offentlige sektor vokse på bekostning av næringslivet. Regjeringen evner ikke å gripe fatt i denne utfordringen, men legger opp til en politikk som vil gi store problemer i fremtiden.
I denne situasjonen er det skuffende at sentrumsregjeringen velger en ensidig prioritering av offentlig sektor, full skjerming av landbruket og ingen omstilling i kommunene. Den eneste måten å sikre en varig bosetting i distriktene på, er å legge forholdene til rette for et sterkt næringsliv og gode kommunikasjoner. Regjeringens forslag svekker både bedriftene og samferdselen.
