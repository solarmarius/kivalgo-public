
Stortinget, 13. februar 1998
Pressemelding fra stortingsrepresentant Inge Lønning (H)
Studentboligkrisen i Oslo må løses!
Høyre krever nå at statsråd Lilletun skjærer igjennom, og sørger for at den brede enighet om ønskeligheten av å bygge flere studentboliger i Oslo nå kan realiseres.
Hvis ikke, er Høyre innstilt på å ta et initiativ i Stortinget for å få en løsning på den vanskelige situasjonen.
Under valgkampen var det bred enighet om at noe måtte gjøres for å bedre studentenes boligsituasjon. Det var også enighet om at det var særlig viktig å gjøre noe i Oslo, hvor situasjonen var - og er - mest kritisk. Det ble samtidig avdekket at problemene i Oslo ikke bare er et spørsmål om penger, men også et spørsmål om stivbente regler som gjør det umulig å bruke de pengene som tross alt finnes. Regjeringen setter så strenge krav til utbyggingspris for nye studentboliger, at det i Oslo er umulig å holde seg innenfor grensene. Og da får man ikke noe statstilskudd - og heller ingen nye studentboliger!
Høyre tok under valgkampen opp kravet om strakstiltak for å få flere studentboliger. Vi fulgte dette opp under budsjettbehandlingen ihøst gjennom økede bevilgninger. Høyre understreket samtidig at det også er nødvendig å gjøre noe med regelverket, for å sikre at økede bevilgninger også gir flere studentboliger. Den situasjonen som nå Aftenposten har avdekket i Oslo, viser at tiden er overmoden for et mer fleksibelt regelverk. Ikke bare er statstilskuddet fortsatt avhengig av en utbyggingspris som det er umulig å bygge for i Oslo - her ser vi også at Finansdepartementet nekter Statsbygg å stille tomt til disposisjon for studentboliger til en symbolsk pris.
