
Jan Petersen
Gjør verdiskapning mulig
Telemark Høyres årsmøte, Vrådal, 11. februar 2001
Denne uken presenterte Statistisk Sentralbyrå tall som viser at industrien og det konkurranseutsatte næringslivet har problemer. I år 2000 har utviklingen gått feil vei: Det er færre ansatte, investeringene faller og vi taper markedsandeler i utlandet. Høyre skal være partiet som satser på verdiskapning og sterke bedrifter.
Høyre har lenge advart mot at den politikken som stortingsflertallet står for vil føre til nedbygging av næringslivet. Nå ser vi at dette allerede har begynt å skje. Hvis ikke utviklingen snus, vil kompetanse og kreative miljøer forsvinne ut av Norge. Verdiskapningen utenom oljevirksomheten vil bli skadelidende.
I praksis betyr dette at Norge som nasjon satser alt på ett kort. Vi satser våre sykehus, våre skoler, våre eldreinstitusjoner og våre pensjoner på at oljeprisen og dollarkursen forblir høye. Hvis den forutsetningen ryker, har vi lite å falle tilbake på. For meg er dette det samme som å sage av grenen vi sitter på. Uten et sterkt og robust næringsliv går vi - og ikke minst våre barn - en tøff og usikker fremtid i møte.
En av de viktigste grunnene til at det går nedoverbakke, er at offentlig sektor eser ut. Vi husker jo hvordan Ap-regjeringen begrunnet de svære skatteøkningene de kom med i budsjettet: Offentlig sektor skulle bli større på bekostning av næringslivet. I dagens situasjon er dette først og fremst en kamp om arbeidstagere. Regjeringen øker skattene slik at ansatte i privat sektor skal miste arbeidsplassene sine. Så er teorien at de skal begynne å jobbe i det offentlige.
Dette er en håpløs strategi. Både offentlig og privat sektor har behov for flere ansatte. Løsningen er åpenbar. Vi trenger en strategi for å øke tilgangen på arbeidskraft og for å øke produktiviteten til arbeidstagerne.
I den ene bransjen etter den andre, og fra alle deler av landet, hører vi om mangel på arbeidskraft. Det skaper problemer i skolen, i helsevesenet, i næringslivet. Overalt hvor du snur deg finner du folk som er på jakt etter arbeidstagere. I tillegg til alle oppgavene som ikke blir gjort, skaper denne situasjonen også press i økonomien. På mange områder hjelper det ikke å bevilge mer penger - det blir ikke flere ansatte av den grunn.
Samtidig vet vi at det finnes tusenvis av mennesker som ønsker å delta i arbeidsmarkedet og bidra til det norske samfunnet. De finnes både innenfor og utenfor landets grenser. Det er folk som ønsker å komme til Norge for å skape en ny fremtid for seg og sin familie. Det er folk som er uføretrygdet, men likevel føler at de har noe bidra med. Derfor har Høyre blant annet foreslått å bedre støtten til funksjonshemmede slik at de kan komme seg på jobb.
Det er pensjonister som ikke ønsker å trekke ut på golfbanen riktig ennå. Derfor vil Høyre gjør det mer lønnsomt å jobbe noen år ekstra før man pensjonerer seg. Det er deltidsansatte, som føler at det å jobbe litt ekstra ikke gir nok igjen i lønningsposen. Derfor vil Høyre senke skattene for dem med lave inntekter. Vi ønsker også raskere gjennomstrømning i utdanningssystemet for å få ungdom raskere ut i arbeidslivet.
Vi trenger disse menneskene. Og de trenger oss. Dessverre har ikke stortingsflertallet gjort noe - hverken for dem eller oss. Det vil Høyre gjøre noe med.
I en situasjon med mangel på arbeidskraft blir det også viktig å få mer igjen for arbeidet som gjøres. Vi må øke produktiviteten. I offentlig sektor betyr dette store omstillinger. I korthet må vi sørge for at papirflyttere og regelmakere erstattes av sykepleiere og lærere. I privat sektor betyr dette å satse på næringer hvor mulighetene er større. Skal vi klare dette må vi ligge i verdensteten når det gjelder forskning og utvikling, utdannelse og infrastruktur. Her har Norge langt igjen, og derfor er disse spørsmålene så viktige for Høyre.
