
Pressekonferanse Quadro-Trykk, Øvre Vollgate 13, Oslo, 16. mars 1995
Jan Petersen, Høyres leder
Presentasjon av Bedriftskanalen
Presseutdrag  kontrolleres mot fremleggelsen ca. kl. 12.30.
«Det må være lov å jobbe:»
Høyre vil fjerne tre forbud mot ærlig arbeid
Idag presenterer Høyre Bedriftskanalen. Det gjør vi fordi Høyre trenger bedre dialog med småbedriftene, og fordi småbedriftene trenger økt oppslutning om Høyres politikk.
Et politisk parti kan selvsagt ikke sørge for høyere overskudd, flere arbeidsplasser, mer etterspurte produkter, bedre markedsposisjon eller fremgang for en bedrift på andre måter. Men politikken kan sørge for at det blir bedre eller dårligere arbeidsbetingelser. Og la meg like godt slå fast med én gang: Idag er arbeidsbetingelsene for norske småbedrifter langt dårligere enn de behøver å være. Svært mye er ugjort, og på en del områder går det attpåtil i helt gal retning.
Høyre retter nå innsatsen mot tre områder:
1. Forbudet mot midlertidige ansettelser må oppheves.
2. Grensene for lovlig overtid må bli utvides.
3. Forbudet mot formidling og utleie av arbeidskraft må fjernes.
De som jobber i småbedrifts-Norge vet at dette bare er noen av problemene. Såvel beskatning som reguleringer og skjemavelde tynger. De tre forbudene vi idag retter oppmerksomheten mot har dette til felles:
de hindrer folk i å gjøre et ærlig arbeid,
de gjør det vanskeligere for bedriftene å tilpasse seg fleksibelt, og
de eksisterer fordi Arbeiderpartiet nekter å røre ved dem.
De tre forbudene er ulemper hver for seg. Men i sum kan de gjøre det nesten helt håpløst. For bedrifter med varierende oppdragsmengde oppleves det ofte som om alle utgangene er stengt. Resultatet av reguleringene blir i for mange tilfeller at man må la verdifulle oppdrag og prosjekter gå til noen andre  eller bli liggende ugjort. Derfor vil Høyre i nærmeste fremtid fremlegge konkrete forslag på disse områdene i Stortinget.
Vi har fått tallrike reaksjoner på endringen av arbeidsmiljølovens § 58 A om midlertidige tilsettinger. Disse reaksjonene klargjør at Høyre har rett når vi hevder at dette fører til tap av arbeidsplasser og vanskeligere forhold for et utall virksomheter. Høyre vil erstatte forbudet med en generell adgang til midlertidige tilsettinger dersom dette er begrunnet i arbeidets art  men bare i slike tilfeller.
Stortinget har vedtatt for trange overtidsregler. Regjeringen gikk inn for at den alminnelige adgang til overtidsarbeid skulle være 200 timer for en uorganisert bedrift og 300 timer for en bedrift med fagforening. Ut over dette må man søke arbeidstilsynet. Regjeringen fikk det som den ville, men klarer ikke engang selv å leve opp til reglene.
Høyre foreslo en alminnelig overtidsgrense på 400 timer for alle. Vi ønsket ikke å trekke noe skille mellom bedrifter med og uten fagforening. Vi ønsket i tillegg at det bør være kurant å få utvidet overtidsbruken dersom man kan gi en god begrunnelse for dette. Nå trengs det en innsats for å fjerne forbud og påbud. Seriøse bedrifter og bedriftsledere skal ikke kriminaliseres. Høyre fremmer derfor vårt forslag på nytt.
I Norge har vi forbud eller monopollignende tilstander på arbeidsformidling og arbeidsutleie. Det er hevet over tvil at dette koster landet dyrt. Bedriftene taper fleksibilitet, og det har vært hevdet at vi årlig taper rundt 20.000 arbeidsplasser. Dagens praksis rammer mange som sårt trenger en jobb å gå til. Høyre ønsker at alle seriøse krefter skal slippe til for å skape flere arbeidsplasser. Da må vi oppgi denne kjepphesten for Arbeiderpartiet og LO.
Dette er en stor dag for Høyre. Med Bedriftskanalen vil småbedrifter over hele landet få direkte tilgang til Høyre med sine synspunkter. Dette nettverket åpner for langt mer systematisk kontakt med bedriftene.
