
Oslo, den 29. juni 1999
Annelise Høegh
Fritt sykehusvalg forutsetter god informasjon
En undersøkelse gjort av Statens Helsetilsyn viser at informasjonen til pasientene om muligheten til å velge sykehus i de helseregionene som allerede har innført fritt sykehusvalg er mangelfull.
"Dette er meget alvorlig", sier Høyres helsepolitiske talskvinne Annelise Høegh. "En ting er at pasientene ikke er gjort kjent med muligheten til fritt sykehusvalg, verre er det at bare et fåtall av legene kjenner til ordningen. Pasientene må kunne stole på at helsevesenet gir dem informasjon om de muligheter som faktisk finnes til å få raskere behandling".
I mars ble det kjent at tilsynsrapporter fra Statens Helsetilsyn viser at flere sykehus bryter ventetidsgarantien og ikke gir pasienter som kommer inn under garantien informasjon om at de har rett til behandling innen tre måneder, og at pasientene ikke får tilbud om behandling andre steder dersom de har ventet mer enn tre måneder. "Da jeg tok dette opp med helseministeren i spørretimen, sa han at departementet ville se nærmere på rutiner for utveksling av informasjon mellom pasienter, allmennleger og sykehus i forbindelse med fritt sykehusvalg. Oppslaget i Bergens Tidende i dag tyder på at helseministeren ikke bare bør se på problemene, men også gjøre noe med dem", sier Annelise Høegh.
Stortinget har nylig vedtatt fritt sykehusvalg i hele landet. Det er et gode for pasientene, som ikke lenger vil oppleve at fylkesgrensene hindrer dem i å få nødvendig behandling dersom det er ledig kapasitet i et annet fylke. "Skal fritt sykehusvalg fungere, må helseministeren sørge for at pasienter og leger er oppmerksom på ordningen. Her gjenstår det et betydelig arbeid, som jeg forutsetter at helseministeren tar tak i snarest", sier Annelise Høegh.
