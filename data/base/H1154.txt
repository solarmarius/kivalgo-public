
8. mai 2001
Høyres Stortingsgruppe
Oddvard Nilsen:
------------------------------------------------------------------------------------------------------------------
Ja til Oslopakke 2  nei til veiprising!
Høyre er positivt innstilt til Oslopakke 2 og har merket seg at de lokale myndigheter i Oslo og Akershus ønsker å ta i bruk bompenger for å skaffe midler til utbyggingen. Det hersker fortsatt usikkerhet knyttet til kostnadene ved utbyggingen av Oslopakke 2, og Regjeringen reiser tvil om den samfunnsøkonomiske lønnsomheten ved utbyggingen. I den forbindelse antyder Regjeringen at det kan bli aktuelt å ta i bruk veiprising for å bedre den samfunnsøkonomiske lønnsomheten ved utbyggingen. For Høyre er det uaktuelt å ta i bruk veiprising. Dette er et virkemiddel som er usosialt og rammer de med dårligst kjøpekraft sterkest. Et eksempel på det er barnefamilier med høy gjeld, og som ikke kan reise kollektivt når barna skal i barnehagen og på skolen.
Når det gjelder de enkelte prosjekt i Oslopakke 2 så er byggingen av T-baneringen allerede påbegynt. Når det gjelder de øvrige prosjektene vil Høyre komme tilbake til prioriteringen av disse ved behandlingen av Nasjonal Transportplan. Det er viktig for hele landet å få realisert en del av prosjektene i Oslopakke 2, dårlig fremkommelighet i Osloregionen rammer næringslivet i alle deler av landet, sier Oddvard Nilsen.
