
Av st. repr. Eva R. Finstad (H)
Miljøpolitisk talskvinne
Genmodifisert mat - matsminke
Lekfolkskonferansen om genmodifisert mat sier neitakk til slik mat, men mener at det viktigste tiltaket på dette området er å bidra til utvikling av en velinformert, bevisst og kritisk offentlighet.
Har vi tilstrekkelig oversikt over den maten som ligger i butikkhyllene? Har vi god nok informasjon til å kunne velge bort dårlig eller helseskadelig mat, - og velge sunn mat? Har vi god nok informasjon til å velge det hver enkelt mener er god og sunn mat? Har vi mulighet til å unngå matsminke? Har vi mulighet til å inngå genmodifisert mat dersom det skulle komme i våre butikkhyller?
Den maten som vi som forbrukere finner i butikkhyllene
er oftere enn tidligere produsert på forskjellige måter og har forskjellig opprinnelse. Dette tilsammen stiller større krav til forbrukerinformasjon. Derfor må målsettingen være å sikre best mulig informasjon og valgfrihet i markedet. Et fungerende marked avhenger av tilstrekkelig informasjon. Et virkemiddel for å øke informasjonen er å merke matvarer.
Det er flere måter å merke matvarer på bl.a. med opprinnelsesland, dyrkingsmåte, produksjonsprosesser, tilsetning av ulike stoffer, pakkedato og allergimerking. Det er svært forskjellig praksis i de forskjellige land. Det er viktig å ha et internasjonalt perspektiv på forbrukerpolitikken; f.eks å samarbeide om forskning og å harmonisere næringsmiddellovgivningen i de forskjellige land, som det har vært gjort i regi av WHO og FAO. I EU er det etablert en egen forbrukerorganisasjon, som arbeider for å ivareta forbrukernes interesser i det daglige arbeid i EU.
Norge har en streng regulering av tilsettingsstoffer og produsentene må søke myndighetene om tillatelse til å bruke de forskjellige tilsettingsstoffer som påvirker bl.a. holdbarhet og utseende. En spørreundersøkelse i regi av Statens Institutt for Forbrukerforskning viser at forbrukerne er opptatt av kontroll og merking av matvarer - ikke av importbegrensninger.
Forbud mot import er ikke løsningen på forbrukernes utrygghet når det gjelder kjøtt - derimot ønsker forbrukerne skjerping av kontroll og merking av opprinnelsesland. De vil også vite hvordan kjøttet er produsert. Hele 68% la stor vekt på å få vite hvilke land kjøttet de kjøper kommer fra. Det vil si opprinnelsesmerking. Omtrent en tredjedel av forbrukerne i undersøkelsen mente at å skjerpe kontrollen fra myndighetenes side kan øke forbrukerenes trygghet ved kjøp av kjøtt. Undersøkelsen bekrefter ved tidligere funn at svært mange forbrukere ønsker norske matvarer.
Det er forbrukernes ønsker som bør påvirke markedet slik at forbrukerne selv kan velge bort matvarer som ikke synes tillitvekkende, det gjelder særlig tilsetningsstoffer og opprinnelsesland. Ønsker forbrukerne å velge norsk mat må merking gjøre det mulig for dem å foreta et slikt valg. Til syvende og siste er det forbrukernes valg som vil styre utviklingen i matvareproduksjonen fremover.
«Det er kunden som har rett», heter det. Det er forbrukeren som har rett. Det betyr imidlertid ikke at forbrukerne alltid er enige om hva som er godt og hva som er sunt. Oppfatningen om hva som er akseptabelt av tilsetningsstoffer og behandlingsmåte og hva som ikke er det, varierer sterkt fra land til land.
Danskene sier nei til sulfitter, nitritt, nitrat og natamycin.
Norge tilsetter natamycin i sin produksjon av Jarlsbergost, som vi eksporterer i store mengder.
Svenskene vil på sin side heller ha forbud mot de såkalte azo-fargestoffene - tjærefargestoffer og søtningsmidlet cyklamat.
Slik varierer oppfatningene fra land til land. Det eneste forbrukerne egentlig har til felles er ønsket om å få full informasjon og å kunne velge fritt ut fra denne.
Det er derfor dette som er hovedutfordringen i forbrukerpolitikken: Informasjon og valgfrihet!
Det var også lekfolkkonferansens viktigste punkt.
