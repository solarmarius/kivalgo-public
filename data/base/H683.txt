
Pressemelding, Høyres Stortingsgruppe, 19. juni 1998
Ivar Kristiansen
Tafatt av Angelsen
«Stortingsmeldingen om perspektiver på utviklingen av norsk fiskerinæring er et tafatt dokument, og tar ikke fatt i de store utfordringene fiskerinæringen står overfor», sier Høyres stortingsrepresentant Ivar Kristiansen.
Da Stortinget ba om en melding om strukturen i fiskerinæringen var det en forutsetning at behovet for økt lønnsomhet i alle ledd i næringen skulle stå sentralt. Angelsen var den gang en av pådriverne bak vedtaket om en stortingsmelding. Det er derfor paradoksalt at Angelsen nå har lagt fram en melding som ikke svarer på de spørsmål han selv har vært med på å stille.
Behovet for økt lønnsomhet er en hovedutfordring for alle ledd i fiskerinæringen. Fiskeriministeren skygger unna de veivalgene som må til for å bedre lønnsomheten, langsiktigheten og foredlingsgraden i fiskerinæringen. Høyre etterlyser mer markedstenkning i fiskeripolitikken, og er skuffet over at fiskeriministeren avviser forslagene om å tillate langsiktige leveringsavtaler og innføre en meglerinstans i fastsettelsen av førstehåndsprisen av fisk. «Det er behov for nytenkning og konkrete tiltak for å øke lønnsomheten og verdiskapingen i fiskerinæringen. Den fremlagte fiskerimeldingen vil ikke ble husket for noen av delene», sier Kristiansen
