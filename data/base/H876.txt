
17. februar 1999
-------------
Høyre med ny hjemmeside  Jan Petersen med nyhetsbrev
Høyre lanserer en fornyet hjemmeside på internett torsdag den 18. februar klokken 09:00. Samtidig sender Jan Petersen ut sitt første nyhetsbrev over epost. Målet med de nye tilbudene på hjemmesiden er å styrke den direkte kontakten mellom Høyres politikere og velgerne.
Høyre har tidligere lagt vekt på å tilby omfattende bakgrunnsinformasjon om vår politikk på internett. Det vil vi fortsette med. Nå ønsker vi også å bruke internett til å skape direkte kontakt og dialog mellom våre politikere og velgerne. De nye virkemidlene er:
Jan Petersens nyhetsbrev som vil bli sendt ut gratis på epost til alle som ønsker å motta det. Det vil inneholde Jan Petersens personlige betraktninger om aktuelle temaer. Det første nyhetsbrevet vil bli sendt ut torsdag morgen. (For anledningen vil det bli sendt ut på Høyres epost-tjeneste Ajour.)
Nettmøte som vil bli en møteplass mellom Høyres politikere og velgerne på internett. Over én time vil folk få anledning til å sende inn spørsmål og få svar direkte. Det første nettmøtet vil finne sted med Jan Petersen torsdag 18. februar, fra klokken 15:00 til 16:00.
Debattside som skal være arena for lengre og grundigere debatter. Vi velger et aktuelt politisk tema som debatteres over en tid. En av våre politikere vil få ansvaret for å innlede debatten og delta aktivt. Det første temaet vil være kriminalitetspolitikk og innleder vil være Kristin Krohn Devold.
På den nye hjemmesiden vil det også være mulig å finne kontaktinformasjon om Høyre-politikere over hele landet. Alle våre stortingsrepresentanter vil være tilgjengelige, samt fylkesordførere og gruppeleder i fylkeskommunene og ordførere og gruppeledere i kommunene. På denne måten vil det bli enklere å komme i kontakt med Høyres politikere.
Adressen til Høyres hjemmeside: http://www.hoyre.no
