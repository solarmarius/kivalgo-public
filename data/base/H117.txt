
Onsdag 22. mars 1995 kl. 18.30
Ullern videregående skole, Ullernchausséen 56, Oslo
Jan Petersen, Høyres leder
Åpent møte i Ullern Høyre
Presseutdrag
Gro Harlem Brundtland ut mot fritt sykehusvalg for pasientene
 Beklagelig at statsministeren ikke ser behovet for helsereformer
Det burde være åpenbart for de fleste at helsevesenet sliter med grunnleggende systemfeil. Pasientenes ønsker er for lite vektlagt, og dermed utnyttes også ressursene på en dårlig måte. Ved å nekte å innse dette, forlenger regjeringen de køproblemer som mange behandlingstrengende idag lider under.
Statsminister Gro Harlem Brundtland gikk allerede på lørdag ut mot Høyres forslag om fritt sykehusvalg. Hun tror dette vil føre til sentralisering og dårligere helsetilbud. Det vitner om at Arbeiderparti-regjeringen fortsatt har en formynderholdning til befolkningens egen evne til å treffe fornuftige valg. Det vitner videre om at regjeringen ikke vil innse at også helsesektoren trenger mekanismer hvor flere behandlede pasienter leder til økte inntekter.
Statsministeren kan umulig ha snakket med de pasientene som er misfornøyde med sitt sykehus. Undersøkelser viser at de fleste er fornøyd, men for dem som ikke er det, vil muligheten til fritt å kunne velge behandling av andre leger være av stor betydning. Jeg tror at denne sikkerhetsventilen føles som en trygghet for skikkelig behandling når det er påkrevet.
Høyre mener pasientenes valg må tillegges større vekt. Pasientene må i samråd med sin lege ha rett til å velge mellom de ulike sykehus som utfører den aktuelle behandling. Pengene må så følge pasienten, slik at en ny pasient blir en inntekt for sykehuset, og ikke en utgift som idag. Hvordan sykehusvesenet organiseres i fremtiden må bestemmes av hva som er hensiktsmessig med bakgrunn i pasientenes valg og behovet for nasjonal koordinering. Høyre vil be om utredning av ulike modeller for sykehusenes fremtidige eierforhold. Sykehusene må gis tilstrekkelig frihet til å tilpasse seg ettersom behovene endres.
Fritt valg av sykehus vil være et viktig bidrag til best mulig kvalitet og service ved det enkelte sykehus. Samtidig må det også innen dette system føres aktiv kontroll slik at pasienten kan være sikker på at den medisinske standard ved sykehusene er fullt ut tilfredsstillende.
En annen ting er at køene selvsagt vil bli kortere når pasientene kan velge seg til et sykehus uten lang ventetid. Da blir sykehusene premiert med flere pasienter for å holde køene korte. Idag kan man jo stille spørsmålet om det ikke fra tid til annen er lønnsomt å ha kø. Med lang kø er det nærmest bevist at det trengs mer ressurser.
Hvis dette skal nytte, må det følge penger med pasienten, og det må følge med så mye at sykehuset ønsker å ta imot flest mulig pasienter. Det vi gjør da er å ta makt fra politikerne for å gi den til pasientene. Antagelig er det dette som gjør at statsministeren reagerer som sosialdemokrater flest  hun misliker tanken og tviler på om folk flest vil oppføre seg fornuftig.
Det er illustrerende at Møre og Romsdal, som praktiserer ordning med fritt sykehusvalg innen fylket, har positive erfaringer. Lignende erfaringer kan hentes også fra andre fylker. Stortingsmeldingen om organisering av helsevesenet, som ligger til behandling i Stortinget, har svært mangelfulle evalueringer av dette systemet, og det savnes en grundig vurdering av hvorfor ikke fritt sykehusvalg også kan gjelde over fylkesgrensene. Statsministerens utsagn i Aftenposten er en bekreftelse på at Arbeiderpartiet ikke er villige til å gå seriøst inn i denne debatten.
I Sverige gjennomføres det flere steder forsøk i denne retning, som viser lovende resultater, blant annet ved at helsekøene har blitt merkbart redusert. Regjeringen har ikke hittil vært villige til seriøst å vurdere prøveordninger i tråd med de svenske forsøkene.
Det er flere spørsmål som reises ved statsministerens uttalelser i Aftenposten. Det avdekker også klare forskjeller mellom landets to største partier i helsepolitikken:
Høyre har tillit til at pasientene vil velge det tilbudet som gir dem den raskeste og beste behandling. I dag er situasjonen at pasientene henvises til å stå i en helsekø, selv om der er ledig behandlingskapasitet ved andre sykehus. Statsministeren nedvurderer folks evne til å treffe fornuftige valg, når hun hevder at de snarere vil "stille seg i kø" enn å få behandling der den finnes.
For Høyre er det et mål at pasientene skal få større innflytelse over sin egen situasjon ved selv å kunne treffe valg om egen behandling. For statsministeren fortoner valgmulighet for pasientene seg som en potensiell trussel.
Høyre ser positivt på at forskjeller i helsetilbudet mellom fylkene kan bli utjevnet ved at Norge blir én helseregion. Virkningen av statsministerens standpunkt er at man aksepterer at fylkesgrensene fortsatt skal ha avgjørende innvirkning på hvilket tilbud pasientene får.
