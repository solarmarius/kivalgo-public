
Stortinget, 6. desember 1996
Pressemelding fra Jan Tore Sanner, Stortingsrepresentant Høyre
En av to 6-åringer uten skoleplass
- Høyre bekymret for fremdriften i grunnskolereformen
- Høyre krever nå at statsråd Reidar Sandal legger frem en statusrapport om fremdriften i grunnskolereformen. Det er meget bekymringsfullt at bare halvparten av 6-åringene fikk plass i skolen denne høsten - ett år før grunnskolereformen skal gjennomføres. Jeg håper derfor at flertallet i Stortinget slutter seg til vårt forslag om at departementet skal legge frem en statusrapport som viser hvor langt hver enkelt kommune er kommet i bygging av nye skoler og nye klasserom til seksåringene.
- Høyre er opptatt av at grunnskolereformen skal preges av kvalitet, og at alle 6-åringer som skal begynne på skolen neste høst skal få et godt skoletilbud. Statsråd Sandal viser en alt for defensiv holdning når han skyver ansvaret over på kommunene. Det er derfor nødvendig å understreke at departementet har et overordnet ansvar for grunnskolereformen.
