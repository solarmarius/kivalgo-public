
Stortinget, 18. oktober 1996
Pressemelding fra Kristin Krohn Devold, Leder Bedriftskanalen og stortingsrepresentant for Høyre
Høyres alternative statsbudsjett:
Bred småbedriftssatsing
Høyre etterlyser en satsing på små og mellomstore bedrifter i Regjeringens forslag til statsbudsjett. Høyre legger derfor frem en bred samling forslag som gir næringslivet bedre muligheter for vekst og ny utvikling. Forslagene bygger på Høyres program, Høyres Bedriftskanal, Småbedriftsutvalget, Henriksen-utvalget og Småtinget.
* Bidra til en budsjettbehandling som kan dempe faren for pris- og lønnsvekst, og øke mulighetene for et fortsatt lavt rentenivå.
* Forslaget om å velte kostnadene ved den tredje sykelønnsuken over på bedriftene avvises. Kombinert med avslag på dette forslaget, vil Høyre foreslå endringer i sykelønnsordningen: innføring av en karensdag, deretter 90 % kompensasjon.
* Formuesskatt og investeringsavgift reduseres, innslagspunkt for toppskatt heves, og skattlegging av diett utenfor hotell fjernes. Delingsmodellen forbedres ved halvering av personinntektstaket fra ca. 900.000 kr. til ca. 465.000 kr.
* Det etableres et såkorn-kapitalfond - et gründerfond - på 200 millioner kroner. Dette vil utløse 200 millioner kroner fra det private næringsliv. Dette gikk et flertall på Stortinget inn for i forbindelse av behandlingen av revidert nasjonalbudsjett våren 1996, men Regjeringen har utsatt en oppfølging av dette.
* Arbeidsgiveravgiften for lærlinger fjernes. Dette gikk et flertall på Stortinget inn for i forbindelse av behandlingen av revidert nasjonalbudsjett våren 1996, men Regjeringen har avvist en oppfølging av dette.
* Forbudet mot midlertidige ansettelser og frivillig overtid oppheves. Privat arbeidsformidling tillates.
* Industriattachéene beholdes. Regjeringen har foreslått en nedleggelse av denne ordningen.
* Næringsrettet forskning styrkes ved opprettholdelse av bevilgningen til industrielle forsknings- og utviklingskontrakter, dvs. kontrakter mellom to private parter. Bevilgningen til næringsrettet forskning gjennom Norges Forskningsråd økes. Bedriftene må gis større innflytelse på Norges Forskningsråds prioriteringer.
* Offentlig bedriftsveiledning skal baseres 100 % på egeninntjening for å unngå konkurransevridning.
* Økt satsing på veiutbygging, og raskere liberalisering i telesektoren for å redusere bedriftenes avstandsulemper gjennom lavere kostnader.
* Reduksjon i skjemaveldet gjennom fjerning av de lønnskodene som ikke har skattemessig betydning ved innrapportering til ligningsmyndighetene. Reduksjon i bedriftenes innkrevingsoppgaver for det offentlige.
