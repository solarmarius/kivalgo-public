
Oslo, 2. august 1999
Sonja I. Sjøli, stortingsrepresentant og Høyres kvinnepolitiske leder
Tar avstand fra strykekampanjen mot menn
Høyres kvinnepolitiske leder Sonja Sjøli sier hun tar sterk avstand fra Ingunn Yssens utsagn om at Kampanjen for flere kvinner i kommunestyrene skal være en strykekampanje mot menn.
Det har vært Høyres kvinnenettverk sin klare holdning for å være med i kampanjen at den skal ha en positiv vinkling. Formålet må være å få fram hvorfor det er positivt at flere kvinner kommer inn i kommunestyrene. Kampanjen var aldri ment å være en kampanje som oppfordrer til å stryke menn fra listene. Derfor er jeg overrasket over at Yssen nå er ute markedsfører dette som det viktigste ved kampanjen.
Sjøli sier at det er en kjensgjerning at flere menn endrer listene enn kvinner. Det var også bakgrunn for at kampanjen skulle informere om mulighetene til å endre listene, men det er forskjell på å gi en saklig informasjon om hvordan listene kan rettes og å oppfordre til å stryke menn, bare fordi de er menn.
Sjøli ønsker ikke å stille seg bak en kampanje med et slik utgangspunkt. Skal vi fortsette å støtte kampanjen må det være på det grunnlag kvinneorganisasjonene tidligere er kommet fram til, nemlig å framheve de positive sidene og viktigheten av at både kvinner og menn deltar på likefot i politisk arbeid og hvordan man saklig kan endre på listene.
