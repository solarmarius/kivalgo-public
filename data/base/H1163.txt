
9. mars 2001
Høyres Stortingsgruppe
Stortingsrepresentant Inge Lønning (H):
TVILSOM "KVALITETSREFORM" FOR HØYERE UTDANNELSE
For å være på den sikre siden har statsråd Trond Giske allerede i overskriften på stortingsmeldingen om høyere utdannelse og studiefinansiering brukt betegnelsen "kvalitetsreform". Om øket kvalitet i høyere utdannelse virkelig blir resultatet av Regjeringens forslag kan bare fremtiden vise, men statsråd Giskes meritter innenfor høyere utdannelse og forskning så langt styrker ikke optimismen. Det blir spennende å se om statsråden og Arbeiderpartiet har vilje og evne til å følge opp sine forsikringer om øket kvalitet i utdannelse og forskning med de midler som må til. Organisatoriske grep er iallfall ikke nok.
Det er oppsiktsvekkende at Regjeringen blankt avviser tanken om et uavhengig senter for akkreditering og evaluering. Et slikt organ er etter Høyres mening helt nødvendig for kvalitetssikring og kvalitetsutvikling. Høyre vil også følge opp Mjøs-utvalgets forslag om
å etablere objektive kriterier for å få bruke betegnelsen universitet, og så overlate til akkrediterings- og evalueringsorganet å vurdere om kriteriene er oppfylt. Høyre avviser Regjeringens forslag om at alle institusjoner med rett til å tildele doktorgrad innenfor et område uten videre skal kunne kalle seg universitet.
Høyre har med forbauselse registrert at statsråd Giske åpenbart har som ambisjon at myndighetene skal sentraldirigere universiteter og høyskoler helt ned på detaljplanet når det gjelder undervisningsopplegg og evalueringsmetoder ved den enkelte institusjon og i det enkelte fag. Så mye er altså de gode ord om selvstendighet og handlefrihet verd i praksis. Denne sterke dirigeringslinjen står forøvrig i skarp kontrast til det generelle ønske om mer lokal handlefrihet og selvstyre som gjør seg gjeldende både i grunnskolen og i videregående opplæring.
Høyre deler Regjeringens ønske om å stimulere til raskere gjennomstrømning av studenter. Det er for tidlig å si om Regjeringen forslag til endringer i studiefinansieringen er tilstrekkelig. Det som er klart er at de problemer man har hatt med dårlig gjennomstrømning ikke er et resultat av dagens gradsstruktur. De foreslåtte endringer i gradsstrukturen betyr derfor ikke uten videre at problemet er løst. Det er heller ikke slik at avkortet studietid nødvendigvis betyr øket kvalitet hos de ferdige kandidater. Også på dette område avhenger resultatet av Regjeringens evne og vilje til oppfølging i form av økede bevilgninger. Høyre er beredt til å fortsette satsingen på høyere utdannelse og forskning. Vi er mer i tvil om Arbeiderpartiet vil satse tilstrekkelig. Sporene fra budsjettbehandlingen ifjor høst skremmer! Og i tilfelle kan det som er betegnet som en "kvalitetsreform" fort vise seg å bli det motsatte.
