
Oslo, den 10. januar 2001
Jan Tore Sanner:
HØYRE KREVER PCB-OPPRYDDING
Høyre fremmer i dag forslag i Stortinget om at det skal legges frem en egen handlingsplan for å bekjempe miljøgiften PCB og rydde opp i den PCB-forurensningen som finnes i naturen.
Norge er flinke til å vedta nye ambisiøse miljømål, mens gamle miljøsynder prioriteres ned. Høyre krever økt forskningsinnsats for å få kartlagt konsekvensene av PCB-forurensing, og at det settes av midler til å rydde opp i de gamle miljøsyndene, sier Jan Tore Sanner. Høyre krever at det settes av minst 150 millioner kroner til dette arbeidet i kommende fireårsperiode.
Arbeiderpartiet og sentrumspartiene har ikke vist vilje til å prioritere midler til oppryddingstiltak, og har kuttet i midlene til forskning. I tillegg har de varslet at de ønsker å fortsette denne linjen. Høyre håper at dette forslaget kan få Stortingsflertallet til å endre mening. I tillegg til oppryddingstiltak må det satses på forskning og kartlegging av PCB-forurensning, overvåkingen av miljøet i Arktis må styrkes og det må satses på internasjonalt samarbeid for å stoppe spredningen av PCB.
PCB er en gruppe syntetiske klorforbindelser som er giftige, tungt nedbrytbare og bioakkumulerende slik at de lagres i kroppen til mennesker og dyr. PCB kan føre til flere alvorlige sykdommer, blant annet kreft. PCB har blitt brukt i en lang rekke produkter frem til 1980. Det er funnet PCB i dypvannsfisk og i dyr Arktis. Det er påvist meget høye PCB-nivåer i sedimenter i en lang rekke havnebassenger og fjorder rundt kysten.
