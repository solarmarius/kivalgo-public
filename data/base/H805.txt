
Oslo, den 5. februar 1999
Pressemelding frå stortingsrepresentant Petter Løvik (H)
Høgre bed Lilletun hindre renteauke i Lånekassa
Då Stortinget vedtok å innføre markedsrente for studielån, var det samtidig ein heilt klar føresetnad at kundane i Lånekassa skulle kunne få velje mellom fastrente og flytande rente. Denne føresetnaden er enno ikkje oppfylt. I mellomtida er alle låntakarane utsette for usikkerheit knytt til utviklinga i rentemarkedet. Det er allereide gjennomført ein renteauke i Lånekassa (frå 1. januar), og det er varsla ein ny auke frå 1. april.
Denne auken verkar urimeleg i ein situasjon der rentenivået viser ein fallande tendens. Ein føresetnad for omlegginga av rentepolitikken i Lånekassa var flytande rente på line med bankane. Difor verkar det urimeleg å gjennomføre ein renteauke medan andre bankar varslar lågare renter. Det er difor mykje som talar for at Lånekassa no avstår frå vidare renteauke til Stortinget sin føresetnad om valfridom mellom fast og flytande rente er på plass.
På vegner av Høgre har eg derfor i dag levert følgjande skriftlege spørsmål til statsråd Lilletun:
Statens Lånekasse har varsla ny renteauke på studielån frå 1. april. Dette skjer i ein situasjon der utviklinga elles går i retning av lågare rentesatsar.
Vil statsråden ta initiativ for å hindre den planlagde renteauken i april, og elles for å unngå unngå renteauke på studielån til ordninga der låntakarane kan velje mellom fast og flytande rente er på plass?
