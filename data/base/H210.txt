
Fra Høyres pressekonferanse, Stortinget, 14. juni 1996
Presseutdrag fra Jan Petersen, Høyres leder
Bort med boligskatten - om Anne vil
Det fremlagte forslaget til boligtaksering bekrefter at Regjeringen gjerne ser at folks boliger blir en ny melkeku for staten. Det fremlagte forslaget har hatt en lang og smertefull forløsning for Regjeringen og Arbeiderpartiet, med gjentatte utsettelser i årevis. Men tenkepausene har ikke hjulpet. Meldingen bekrefter Høyres skepsis, som Arbeiderpartiet prøvde å avvise i Stortingsvalgkampen i 1993: Systemet blir både urettferdig, byråkratisk og gir en flerdobling av takstene for de aller fleste.
Det er ingen hemmelighet at jeg i mange år har fundert på logikken i at det å bo i egen bolig skal være en fordel som bør beskattes. Dagens melding fra Regjeringen setter dørene vidåpne for en økning av denne merkverdige skatten. Jeg minner om løftene ved innføring av toppskatten: Den skulle bare ramme de høytlønte. I dag belastes toppskatten nøkterne inntekter. Det styrker Høyres krav: Boligskatten må fjernes. Det er gledelig at det ser ut til å være oppslutning om dette både fra Venstre, Fremskrittspartiet og Kristelig Folkeparti.
Avgjørelsen står nå på Senterpartiet. Flikking i Stortinget på det nye takstsystemet vil være utilstrekkelig. Det vil uansett være en tilnærmet umulig byråkratisk oppgave å finne et rettferdig takstsystem. Regjeringens forslag innebærer eksempelvis trolig at nøkterne leiligheter i pressområder vil gi økt skatt for eieren. Senterpartiets standpunkt i sitt prinsipprogram om å skjerme vanlig boligstandard mot beskatning kan bare løses på en måte. Derfor blir min oppfordring til Anne Enger Lahnstein: Ikke la boligeierne bli Arbeiderpartiet nye melkeku for skatt. Senterpartiet bør bidra til å avskaffe boligskatten.
