
Stortinget, 4. oktober 1996
Pressemelding fra Dag C.Weberg
Statsbudsjettet
Til tross for økende inntekter for Norge innebærer forslaget til statsbudsjett stram økonomisk linje. Høyre sier seg enig i dette, men savner nødvendig dristighet for følge opp de samfunnsoppgaver hvor behovet i dag er størst, som helse-, justis-, og samferdsel.
Høyre beklager også at budsjettet innebærer en forverring for næringslivet ved at Regjeringen nå velter utgiftene ved en ekstra arbeidsgiveruke over på bedriftene.
Særlig vil dette ramme små og mellomstore bedrifter med en merkostnad anslått til 825 mill. kroner.
«Samtidig inneholder ikke budsjettet noen ekstra satsing på nyskaping og nyetablering ved at de forventede 200 mill. kroner til ny «såkornkapital» er utelatt. Høyres forslag i forbindelse med behandlingen av forrige års statsbudsjett var at disse midler skulle fremskaffes ved salg av statlige eierandeler i annen virksomhet og stilles til disposisjon for SND`s nyskapingsavdeling. Sammen med privat risikokapital tilrettelagt gjennom Norsk Investorforum ville dette gitt grunnlag for en sterkere satsing på nyskaping og etablering av nye arbeidsplasser. For Høyre er det et mål at statsbudsjettet må bedre grunnlaget for fremtidig verdiskaping slik at viktige fellesoppgaver kan finne sin løsning», sier Dag C. Weberg i en kommentar til budsjettet.
