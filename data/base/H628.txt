
Pressemelding Høyres Stortingsgruppe 11. desember 1998
Sverre Hoddevik, Sogn og Fjordane:
Tull med tall fra Opseth!
Det Høyre er minst fornøyd med i neste års statsbudsjett er bevilgningene til veiinvesteringer. Høyre foreslo i sitt alternative statsbudsjett å øke veibevilgningene med 1 mrd kroner. Dessverre var det liten vilje blant de andre partiene til prioritere dette viktige formålet. Høyre klarte likevel gjennom Stortingets behandling av samferdselsbudsjettet å få økt bevilgningene til veiinvesteringer med 150 mill kroner til totalt 4,053 mrd kroner. 80 mill kroner av disse tas fra andre poster på veibudsjettet slik at styrkingen av veisektoren netto er på 70 mill kroner.
Kjell Opseth har vært ute i media å presentert Aps samferdselsbudsjett som en satsing på veisektoren. Det er i beste fall misvisende. Fakta er at AP ikke øker bevilgningene til veisektoren med en eneste krone. AP tar derimot 260 mill kroner fra vedlikeholdsbudsjettet og fører disse til investeringsbudsjettet. Dette er ingen satsing, kun en ompostering. Å kutte vedlikeholdsbudsjettet med 5 prosent er helt uforsvarlig. Er det brøyting, asfaltering eller ferjetilbudet Opseth har tenkt å skjære ned på?, spør Sverre Hoddevik.
