
Oslo, den 20. januar 1999
Ivar Kristiansen
Schengen - ikke problematisk for fiskeriene
Regjeringens håndtering av Schengen-avtalen har skapt skapt adskillig forvirring og problemer for fiskerinæringen. Under onsdagens spontanspørretime i Stortinget tok Høyres medlem i næringskomiteen Ivar Kristiansen opp den frustrasjon denne saken har skapt med fiskeriminister Peter Angelsen. Angelsen og andre ledende representanter for Senterpartiet har uttalt at deler av Schengenavtalen er av en slik karakter at avtalen kunne bli avvist av Stortinget. Angelsen har flere ganger hevdet at avtalen ville innebære problemer for import av fisk til Norge fra såkalte tredjeland, som står utenfor Schengensamarbeidet.
Under spørretimen bekreftet endelig Angelsen at håndteringen av fiskeimport er å anse som et rent norsk anliggende, som Norge fullt og helt rår over selv. For Høyre har det hele veien vært en forutsetning at Schengenavtalen ikke skulle medføre ulemper for næringslivet. Når Angelsen i dag slår fast at Schengen-avtalen ikke skaper problemer for fiskerinæringen, så er det i tråd med Stortingets og Høyres forutsetninger.
Jeg er glad for at den forvirringen som Regjeringen har skapt i denne saken nå ser ut til å være ute av verden. Det er nå helt opp til Angelsen og Regjeringen å velge løsninger som gjør det mulig å fortsette som før med mottak av fisk fra tredjeland, sier Kristiansen, som lover at Høyre nøye vil følge Regjeringens videre håndtering av denne saken.
