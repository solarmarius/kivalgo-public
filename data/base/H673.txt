
Pressemelding, Høyres Stortingsgruppe, 17. juni 1998
Sonja I. Sjøli
To helseregioner vedtatt på syltynt grunnlag
Høyre er svært skuffet over at Stortingsflertallet vedtar ny inndeling av helseregionene på Sør-Østlandet - uten å foreta en vurdering av de faglig-medisinske konsekvensene av forslaget. Høyre mener en stor helseregion på Sør-Østlandet er den eneste riktige løsningen hvis man er opptatt av å samordne og integrere behandlingstilbudene i regionen til beste for pasientene. - Flertallet har desverre tatt mer hensyn til fylkespolitikerne enn til pasientene i denne saken, uttaler Sonja I. Sjøli.
Flertallet begrunner sitt standpunkt med at det blir vanskeligere for fylkeskommunenes mulighet til å øve innflytelse på sykehuspolitikken, dessuten at det blir vanskeligere å oppnå konsensus med en stor helseregion. - Det er nærmest utrolig at administrative argumenter får overskygge de klare faglige anbefalingene i denne saken. Behovet for samordning mellom helseregion 1 og 2 vil være stort uansett, særlig når det gjelder regionfunksjonene. De lokale styringshensynene man er så opptatt av, står derfor i fare for å bli tilsidesatt dersom man skal foreta samordning mellom Helseregion 1 og 2 i etterkant. Dessuten vil det være vel så komplisert å få til konsensus på tvers av regiongrensene og mellom to regionale helseutvalg som innenfor en storregion.
- For Høyre er det vikigere at pasientene får gjennomslag for sitt krav om et godt behandlingstilbud enn at politikere skal føle at de får gjennomslag i et helseutvalg, sier Sjøli.
Konsekvensene av Regioninndelingen blir spesielt store for Rikshospitalet og Radiumhospitalet. Rikshospitalet mister 44 prosent av sitt pasientgrunnlag. Det vil igjen gå utover undervisningsfunksjonene og muligheten til å opprettholde spesielt kompliserte medisinske tilbud. Samtidig vil kapasiteten ved Ullevål bli for lav til å betjene Helseregion I. All fornuft taler derfor for å avklare hvordan regionsykehusfunksjonene skal ivaretas før man foretar en inndeling av helseregionene.
