
Stortinget, 28. mai 1998
Pressemelding fra Petter Løvik (H)
Streikerammede privatister må få ny eksamen
De privatistene som rammes av AF-streiken må få gå opp til ny eksamen når streiken er over, sier stortingsrepresentant Petter Løvik (H). Han tar opp saken i et spørretimespørsmål til utdannelsesesminister Jon Lilletun, og spør om statsråden vil ta initiativ til å sørge for at at det blir arrangert ekstraeksamen for de berørte privatister.
Bakgrunnen for spørsmålet er at AF-streiken gjør det umulig å gjennomføre eksamen ved en rekke videregående skoler. Dette rammer først og fremst privatistene, som ikke har standpunktkarakter å falle tilbake på og som derfor risikerer å miste et helt år på grunn av streiken. Og saken blir ikke bedre av at man enkelte steder klarer å gjennomføre privatisteksamen til tross for streiken, mens man andre steder, f.eks. i Møre og Romsdal, får merke effekten av streiken fullt ut. Det er derfor viktig at det blir truffet tiltak som kan holde privatistene skadesløse, sier Petter Løvik.
