
Pressemelding, 18. august 1999
Høyres Hovedorganisasjon
21 skritt mot en skole for det 21. århundre
Fremtiden vil bli et globalt kunnskapskappløp. Kunnskap, gode ideer og vilje til å satse er nøkkelen til suksess i fremtiden. For at Norge skal ligge i forkant av denne utviklingen, må vi satse på skole. Høyre legger i dag frem en helhetlig strategi for hvordan vi kan skape en skole for det 21. århundre.
Høyre fremhever særlig tre hovedområder:
Rekruttering av flere dyktige lærere
Engasjerte og kompetente lærere er helt avgjørende for at barn og unge skal få en god utdannelse og dermed være forberedt for å møte det 21. århundres utfordringer. Høyre vil gjøre det mer attraktivt å være lærer gjennom å gi lærerne høyere lønn og bedre etterutdannelse. Samtidig vil Høyre stille strengere krav til lærernes kompetanse og gjøre lærerutdannelsen mer målrettet. Høyre vil også gi kommunene frihet til å belønne dyktige lærere spesielt. Dette er ikke mulig i dag, bortsett fra der det er helt spesielle problemer med lærerrekruttering.
Større frihet og ansvar
Høyre vil gi elever og foreldre større valgfrihet og den enkelte skole større frihet til å styre seg selv. En slik organisering vil gi skolene mulighet til å utvikle sine særpreg. Dette vil føre til at det blir større variasjon i undervisningstilbudet, samtidig som skolene gis mulighet til å bygge opp sterkere fagmiljøer som kan gjøre undervisningen mer motiverende. Når hver skole kan prøve ut forskjellige undervisningsformer, vil skolene la seg inspirere av de skolene som gjør det best, slik at alle skoler kan bli bedre.
Høyre mener at det ikke er en oppgave for politikerne å detaljstyre hvordan undervisningen i klasserommet skal foregå. Det bør være opp til den enkelte skole og lærerne å avgjøre hvilke pedagogiske metoder som er best egnet i forhold til målet med undervisningen. Høyre vil fjerne lovforbudet mot differensiering etter faglig nivå.
Krav til kunnskap og kvalitet
Større frihet til den enkelte skole må følges av klare kunnskapskrav i læreplanen, og kontroll av at målene nås. Høyre vil derfor innføre kunnskapsstandarder i lesing, skriving og regning på alle klassetrinn i grunnskolen og obligatoriske prøver for å undersøke om standarden er nådd. Hvis en elev blir hengende etter skal foreldrene tas med på råd om hvordan situasjonen kan forbedres.
Høyre understreker i denne sammenheng at det er en grunnleggende mangel på kvalitetsvurdering og kvalitetssikring i norsk skole. Høyre vil derfor opprette et uavhengig skoletilsyn. Skoletilsynet skal bistå skolene i å utarbeide metoder og egnede verktøy for den skolebaserte vurdering. Skoletilsynet skal videre ha ansvaret for at det utarbeides standardiserte prøver og gjennomføre inspeksjon ved den enkelte skole som et ledd i kvalitetsvurdering og kvalitetssikring.
