
Stortinget, 21. mars 1997
Pressemelding fra stortingsrepresentant Ole Johs Brunæs, Høyre
En svensk provokasjon
Sveriges riksdag har besluttet å bygge E-6 frem til Svinesund som motorvei med 4 kjørefelt. Det fattige Sverige med stor arbeidsløshet satser på en meget lønnsom veistrekning, til tross for store økonomiske problemer. Men Sveriges riksdag har evnen til å se fremover og å se de muligheter en utbygging av E-6 til Norge vil gi.
På norsk side av grensen og til Oslo kjenner alle de store trafikkproblemene på denne veien. Med uakseptable ulykker, med store køproblemer som gir betydelige kostnader for transportørene og for næringslivet, og med betydelig merforbruk av drivstoff samt økte forurensninger.
E-6 er den veistrekningen i Norge som desidert er den største eksportstrekningen. Ikke bare for Oslofjordfylkene har veien stor betydning, men også for eksportfylkene på Vestlandet og Nordvestlandet er denne veien av stor viktighet. For Regjeringen må den svenske satsningen fortone seg som rene provokasjonen.
Norge som det kapitalsterke landet har ikke vilje eller evne til å se de økonomiske og miljømessige fordelene med å bygge ut E-6 til tilfredsstillende standard. Det vil si det er Regjeringen som ikke vil. Høyre er svært opptatt av å få til en moderne motorvei fra Oslo til Svinesund slik at vi får den samme veistandard på begge sider av grensen. Dette vil tjene trafikantene, og det vil øke norske bedrifters konkurranseevne, fordi ekstrakostnadene ved dagens E-6 er alt for store. Det vil også føre til langt sikrere trafikk og redusere trafikkulykkene vesentlig.
