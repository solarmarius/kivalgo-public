
9. august 2000
Høyres Stortingsgruppe
Oddvard Nilsen, leder av samferdselskomitéen:
ER TELENORS ABONNEMENTSAVGIFT FOR HØY?
Konkurranse om kundenes tellerskritt er bra, og har bidratt til å få prisen på bruk av telefon nedover. Imidlertid har abonnementsavgiften hos Telenor forblitt høy, og plasserer dermed selskapet i Europatoppen for slike avgifter. Når Telenors konkurrenter nå stiller spørsmålstegn ved dette, må politikerne ta dette på alvor slik at vi vet at konkurransen er reell. Vi bør være sikre på at Telenor ikke bruker den høye faste avgiften til å subsidiere sin priskrig med private leverandører. Høyre vil derfor henvende seg til samferdselsministeren og be om at det blir foretatt en gjennomgang av grunnlaget for den høye avgiften på abonnement på fast telefon, som Telenor har monopol på, sier Oddvard Nilsen.
En slik vurdering bør bygge på sammenligning med andre europeiske land og på de reelle kostnader Telenor har med å tilby abonnement på fasttelefon til kundene. Bare på den måten kan forbrukerne føle seg sikre på at det virkelig er konkurranse mellom teleleverandørene.
