
Oslo, den 3. februar 1999
Trond Helleland
Høyre krever norskopplæring før skolestart
Høyres fremmer dokument 8-forslag i Stortinget om å be regjeringen utrede og igangsette prøveprosjekter med norskundervisning for barn i førskolealderen som har dårlig norskforståelse.
Barn som vokser opp i innvandrermiljøer har ofte dårlige norskkunnskaper ved skolestart. Likevel plasseres de i vanlige klasser, uten at de har språklige forutsetninger for å kunne følge undervisningen eller finne seg til rette skolemiljøet. Undersøkelser har vist at barn fra språklige minoriteter i Norge har betydelig svakere skoleprestasjoner enn barn av norske foreldre.
Statistikk fra Oslo viser at såkalte fremmedkulturelle er overrepresentert når det gjelder gjengkriminalitet, ran og vold i alderen under 20 år. Når barn og ungdom faller utenfor både faglig og sosialt på skolen, er det ikke overraskende at de søker sammen i gjenger og lettere havner på skråplanet. Nøkkelen til å få bukt med dette problemet ligger i bedre integrering.
Et målrettet tiltak er å gi barn som ikke behersker norsk et tilbud om norskundervisning før skolepliktig alder. Slik kan vi gi dem et språklig grunnlag for å møte de faglige og sosiale utfordringene skolen gir. Høyre vil at dette på sikt skal utvikles til en obligatorisk ordning. For å komme raskt i gang, og skape bredere erfaringer, bør det likevel startes som et frivilling tiltak, samtidig som kommune gis stor grad av frihet når det gjelder organisering og gjennomføring av tiltaket.
