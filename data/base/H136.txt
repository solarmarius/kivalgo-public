
Pressefrokost Høyres Hus, Oslo
Mandag 28. august 1995
Jan Petersen
Presseutdrag
Regjeringens helsepolitikk virker ikke!
For en uke siden i dag sto Thorbjørn Jagland frem i Dagbladet og kommenterte sysselsettingstallene i Norge: «Klart jeg er stolt» sa han. 140.000 går ledige på tross av gode økonomiske tider. Tallet på langtidsledige øker. Trenger vi stø kurs?
I kommunevalgkampen er Arbeiderpartiets slagord «Trygghet i hverdagen». Men tallene på lovbrudd øker stadig. Tallet på narkotikaforbrytelser øker, de grove forbrytelsene øker. I landets hovedstad venter 74.000 tusen lovbrudd på å bli etterforsket, en fordobling på halvannet år, fordi politiet ikke har kapasitet. Arbeiderpartiets slagord står i kontrast til at stadig flere føler seg utrygge på gatene og i egne hjem. Trenger vi stø kurs?
Og trenger vi stø kurs i helsepolitikken? I debatten om helsemeldingen i Stortinget i juni sa Arbeiderpartiets leder at «Vi har et godt og effektivt helsevesen i Norge.» Men: ved utgangen av juni passerte tallet på pasienter i kø en kvart million mennesker. Antallet pasienter med brutte garantier om behandling innen 6 måneder var på over 6.000 mennesker. Antall garantibrudd har økt med 40% de siste tre årene regjeringen Brundtland har sittet ved makten. Er det stø kurs vi trenger?
Hjerterått
I dag er det på dagen 10 år siden Gro Harlem Brundtland på et valgmøte i Skien kritiserte at 50.000 mennesker sto i sykehuskø og brukte begrepet «hjerterått». I åtte av de ti påfølgende årene har Arbeiderpartiet styrt landet. Køene har blitt femdoblet. Men Arbeiderpartiet holder fortsatt fast på et system som ikke fungerer. Hvordan vil Arbeiderpartiet forklare seg i dag?
Velger de å gjenta partilederens erklæring om at «Norge har et godt og effektivt helsevesen»?
Får vi gjentatt helseminister Christies bortforklaring om at køene egentlig ikke er så lange som statistikken tyder på?
Vil Christie gjenta sitt utbrudd om den «forbaska ventelistegarantien»?
Høyre vil ikke returnere påstanden om «hjerterått». Det var et plumpt utspill. Men det er verdt å stoppe opp ved en slik 10 års markering. 10 år er lang nok tid. Arbeiderpartiets politikk er moden for pensjonering. Det trengs reformer i helsevesenet.
Status
Statistikken lyver ikke. Av de over 6.000 garantibruddene var det eksempelvis110 med hjertesykdom, 67 med nyresykdom, 260 med revmatisk lidelse, 225 med en øyesykdom, og mer enn 2000 som var garantert ortopedisk kirurgi. Problemene i organiseringen av helsevesenet blir åpenbare for stadig flere. Hverdagen for mange behandlingstrengende i Norge preges av frustrasjoner og helsekøer - til tross for den store innsatsen som gjøres av folk som jobber i helsevesenet.
Ny medisin
Høyres resept er basert på to hovedstolper: En forbedret ventelistegaranti og et endret finansieringssystem, inkludert valgfrihet til pasientene. Pasienten må settes i sentrum. Regjeringen er motvillig til reform på begge områder.
Det var Stortinget som etter forslag fra Syse-regjeringen i sin tid vedtok ventetidsgarantien. Det var Stortinget, som mot regjeringen og Arbeiderpartiets ønske, i juni vedtok at ventetidsgarantien skal forbedres. De nåværende garantipasientene skal få en behandlingsgaranti på tre måneder. De fleste pasientkategoriene som er uten garanti idag skal få en seks-måneders garanti.
De lidelser som hittil har kommet inn under ventetidsgarantien, er av en art hvor tiltakene defineres som «nødvendige tiltak som har katastrofale eller svært alvorlige konsekvenser hvis de ikke iverksettes.» Christie har på ettersommeren vært mest opptatt av å administrere køene bort ved å finne frem til pasienter som ikke burde stått der. Det er to ting å si til det:
1. Den oversikten burde helseministeren skaffet seg for lengst.
2. Det er forstemmende når Christie velger skjønnmaling av tallene fremfor handling.
For Høyre er det viktigste å konstatere at køene vokser, at det må handles for å behandle flere, og at garantien må skjerpes inn. Vi har vist, sist i behandlingen av Revidert Nasjonalbudsjett, at vi er villige til å sette inn mer ressurser for å korte køene.
Men Høyre vil også endre finansieringssystemet.
Høyre vil gripe fatt problemene ved å foreslå reformer som gir pasientene valgfrihet i samråd med sin lege.
Pengene må følge pasientene til det behandlende sykehus. Det sikrer at sykehusene belønnes for å ta unna køer. Det sikrer at kapasiteten ved sykehusene utnyttes bedre.
Pasienters medinnflytelse må gjelde fullt ut innenfor det offentlig betalte helsevesen.
Systemet må være til for pasientene  ikke omvendt.
Høyre har fått motargumenter mot våre forslag. Men argumentene holder ikke.
Christie hevder Høyres løsninger vil gå på bekostning av kronikerne. Men hvorfor det? Selvsagt er det mulig å utforme et system hvor pengene tjener pasientene tilpasset hensynet til kronikerne. Sannheten er at kronikerne, som alle andre pasienter i kø, er skadelidende i Christies helse-Norge.
Christie hevder at «behandlerne vil sette pengene i sentrum, ikke pasienten» med Høyres løsninger. Men Christie beskriver utslag av dagens helse-Norge. Det er penger og budsjetter som avgjør at pasienter må stå i kø, i stedet for å finne behandling et annet sted.
Christie hevder Høyres løsninger smaker av «marked». Men markedet er summen av pasientenes behov og dermed etterspørsel. Høyre erkjenner at vi vil la pasientenes behov og etterspørsel styre mer, på bekostning av planleggere som ikke føler problemene på kroppen.
Christie hevder at Høyres løsninger er for pasienter som har «råd til» å kjøpe seg tjenester. Men det er Christies helse-Norge som kjennetegnes av at bare de som har penger har anledning til å kjøpe seg forbi køene. Med Høyres løsning vil offentlige penger følge pasientene, slik at alle med et konstatert behov for behandling vil kunne finansiere tilbudet der det finnes - uavhengig av egen lommebok.
Arbeiderpartiet hevder at Høyres valgfrihet kan lede til «sentralisering». Høyre vil ikke akseptere at pasientenes valgmuligheter skal være mindre viktig enn hensynet til fylkeskommunenes planleggere.
Forskningsinstituttet ECON oppsummerer kjennetegnene ved dagens organisering av helsevesenet i en rapport til Norsk Pasientforening blant annet slik:
pasientene har få valgmuligheter
Det er stort sett ingen eller liten konkurranse blant produsentene av sykehustjenester.
Finansieringen gis med kun svak kobling til kvalitet og produksjonsvolum.
Ansvaret er fordelt på tre forvaltningsnivåer med stor uklarhet om grenseganger og oppgavefordeling. Overlappende ansvarsforhold gir spillerom for ansvarsfraskrivelse og ineffektiv utnyttelse av ressurser.
Norge trenger ikke en ny valgkamp med høyt støynivå med påstander om hjerterått. Men velgerne har krav på et alternativ til den støe kursen mot lengre køer. Pasientene blir skadelidende når det ikke blir gjort noe med et systemet som ikke virker. Arbeiderpartiet har knyttet for mye prestisje til en politikk som ikke virker. Men foreløbig har ikke Arbeiderpartiregjeringen av velgerne blitt stilt til ansvar for situasjonen. Det kan skje ved høstens valg.
