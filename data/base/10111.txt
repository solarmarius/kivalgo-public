
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
Prinsipp-program
for
Kristelig Folkeparti


Vedtatt på landsmøtet 1979





1. GRUNNSYN
Politisk virksomhet har sitt utgangspunkt i synet på mennesket, og de grunnleggende forutsetninger og ordninger som er gitt for menneskelig liv og fellesskap.

Menneskesynet
Det kristne menneskesynet har sin rot i troen på den treenige Gud, slik Han har gitt seg til kjenne i Bibelen. Her finner vi grunn-normer for menneskelivet og det mellom-menneskelige fellesskapet. Kristelig Folkeparti er i alt sitt politiske arbeid forpliktet på det kristne menneskesynet, nestekjærlighetsbudet, tjenesteoppdraget og forvalteransvaret.
Mennesket er skapt i Guds bilde og er gjenstand for Guds kjærlighet i Jesus Kristus. Dette innebærer at hvert enkelt individ har en uendelig høy verdi. Alle har - uansett rase, kjønn, alder, kultur, religion, sivilstatus og livssituasjon -det samme menneskeverdet. Den grunnleggende menneskeretten er selve retten til liv, og den gjelder likt for alt menneskeliv, også det ufødte. I en verden av nød og urettferdighet må vi trekke globale konsekvenser av grunnverdiene om retten til liv og alle menneskers likeverd, og kjempe mot enhver form for nedvurdering av mennesker og menneskeverd.

Menneskeretter
Kristelig Folkparti vil arbeide for økt respekt for de grunnleggende menneskerettene i alle land. Vi vil at Norge i holdning og handling skal gjøre sitt til at retten til mat og andre elementære livsbehov kan bli en virkelighet i verden. Vi vil samtidig arbeide for at det både i vårt og andre samfunn skal herske rettssikkerhet og likhet for loven, åndsfrihet og toleranse, ytrings- og religionsfrihet. Det enkelte mennesket så vel som grupper av mennesker må gis gode muligheter til å forme sitt liv i frihet under ansvar.

Forvaltning
Vi er av Skaperen gitt et kulturoppdrag og en forvalteroppgave over natur, ressurser og livsverdier. Det er av avgjørende betydning at dette skjer i samsvar med naturens egne lover til felleskapets beste og med tanke på de kommende generasjoner. Kristendommen har vist seg å være den sterkeste moralskapende kraft historien kjenner. Budet om å elske sin neste som seg selv er selve kjernen i den kristne etikk. Dette forplikter og utfordrer til ansvar for andre, også gjennom politisk arbeid.
Ut fra vårt grunnsyn er det en sentral oppgave å arbeide for sosial utjevning og menneskelige livsvilkår for alle. Kristelig Folkeparti vil særlig rette oppmerksomheten mot svakerestilte menneskers og gruppers livssituasjon. Dette hensyn vil vi gi avgjørende vekt ved utformingen av politiske mål og virkemidler. Dette gjelder nasjonaltog i global målestokk.

Det ondes makt
Til det kristne synet på mennesket hører også erkjennelsen av det ondes realitet og makt i verden og hos den enkelte. Samfunnet trenger derfor lover og ordninger som kan gi et best mulig ytre grunnlag for menneskeverd, nestekjærlighet og fellesskap.

Kr.F. - navnet
Kristelig Folkeparti ble stiftet ut fra ønsket om å føre kristent motiverte synspunkter sterkere fram i det politiske liv i Norge. Betegnelsen "kristelig" i partinavnet skal angi grunnsyn, forpliktelse og målsetting. Kristelig Folkeparti vil være et alternativ for alle som er enig i hovedlinjene i vårt samfunnssyn. Kristelig Folkepartis mål er å fungere som et tjenlig politisk redskap for kristent motivert tenkning og arbeid i samfunnet.
Betegnelsen «folkeparti» markerer at partiet ikke skal være interesseparti for en spesiell gruppe i folket. Kristelig Folkeparti står fram som en idepolitisk bevegelse på tvers av de tradisjonelle skillelinjer. Partiet har da også oppnådd tilslutning fra et bredt spekter av sosiale grupper. Vi ønsker på ingen måte å underslå eksisterende motsetninger i samfunnet men har tro på at det er mulig å samle mennesker fra ulike lag av folket til arbeid for politiske løsninger som kan tjene hele fellesskapet.

Fornuft og livssyn
Gjennom politisk engasjement ser vi det som vår oppgave å arbeide i forpliktende ansvar overfor Skaperens vilje. I arbeidet med å klargjøre hva dette mer konkret bør medføre i praktisk politikk, vil den menneskelige fornuft og vurderingsevne spille en sentral rolle. Men fornuften kan ikke isoleres fra livssynet. Den er underlagt kampen mellom godt og ondt og er avhengig av grunnleggende verdier og normer for å kunne fungere til det gode. Kristelig Folkeparti vil arbeide for at de åndelige, kulturelle og materielle goder blir forvaltet i samsvar med kristen-etiske grunnnormer. Vi vil også arbeide for at disse normer skal prege lovgivningen.

Åndsdimensjonen
Det kristne menneskesynet har en grunnleggende åndelig dimensjon. Alle mennesker er skapt til samfunn med Gud. Kristelig Folkeparti vil legge forholdene slik til rette at alle mennesker kan gis størst mulig sjanse til å møte kristen forkynnelse og virksomhet. Menighetene og de kristelige organisasjoner i Den norske kirke, samt de frikirkelige samfunn og menigheter må gis gode arbeidsmuligheter ut fra sin egenart. I den grad det er mulig gjennom politiske virkemidler vil vi arbeide målbevisst for å verne og styrke den kristne kulturarv i hjem, skole og samfunn.

2. DEMOKRATI OG SAMFUNNSSTYRING
2.1. Grunnlaget
Demokrati forutsetter at det gis mulighet for medvirkning fra hvert enkelt samfunnsmedlem. Formelle og strukturelle hindringer for at folk kan være med og ta ansvar, må fjernes. Kristelig Folkeparti vil styrke og utvikle demokratiet som ide, styreform og livsform.

Kjennetegn på demokratiet
Med reelt demokrati mener Kristelig Folkeparti en styringsform som kjennetegnes ved:
- reelt folkestyre basert på medansvar og frie valg.
- rettssikkerhet og grunnleggende menneskerettigheter.
- religions-, samvittighets-, menings- og ytringsfrihet og likeverdig behandling.
- at retten til liv respekteres.
- respekt for lovlig fattede vedtak.
- vern om den enkeltes og mindretallets integritet.
- vern om rettighetene for svake folkegrupper og minoriteter.
- utfordring til og plass for samarbeid og medansvar.

Normgrunnlaget
Ifølge det kristne menneskesynet har hvert menneske frihet til å forme sitt eget liv og miljø under ansvar for Gud og sin neste. Denne friheten må de folkevalgte organer sikre. Forutsetningen for et livskraftig demokrati er levende moralske egenskaper i folket som ærlighet, ansvarsfølelse, samarbeidsvilje og tiltakslyst. Slike egenskaper kan formes og styrkes ved den inspirasjon og motivering kristendommen gir. Kristelig Folkeparti vil legge vinn på å skape forståelse og respekt for den kristne etikk og det kristne menneskesyn. Dette vil gi demokratiet en trygg grunn.
Gjennom Grunnloven er staten forpliktet på et kristent verdigrunnlag, en forpliktelse Kristelig Folkeparti vil arbeide for at samfunnet beholder.

2.2. Plan og styring
Planlegging - organisering
Samfunnsplanleggingen må ha som sentrale mål å skape et mer menneskeverdig samfunn og en forvaltning av ressursene ut fra naturgrunnlag og globalt ansvar. Den ytre organiseringen av samfunnet må ha til formål best mulig å vareta disse målsettingene. Dette forutsetter at de folkevalgte organene får en sterkere posisjon.
Organisering av samfunnet må bygge på samarbeid og aktiv innflytelse på egen arbeidssituasjon. Samfunnets styring av økonomi og næringsliv bør i hovedsak skje gjennom rammebetingelser. Disse må sikre utjevning og være til det beste for den enkelte og fellesskapet.
Offentlig styring kan komme i konflikt med det enkelte menneskets rett og plikt til selv å ta ansvar for sine handlinger. Styringen må ikke være av en karakter eller et omfang som hindrer individet i åvelge fritt innenfor den ramme som hensynet til medmenneskene setter.
Maktfordeling og desentralisering av styring og oppgaver må være et hovedmål. Maktkonsentrasjon og byråkratisering må unngås.

3. LIKEVERD OG LIKESTILLING MELLOM KJØNNENE
3.1. Utgangspunkt
Kristelig Folkeparti vil legge det kristne synet på mennesket til grunn for sin likestillingspolitikk. Utgangspunktet for dette menneskesynet er at kvinne og mann er skapt i Guds bilde. De er likeverdige.

Likeverd
Gud har utrustet kvinner og menn med særegne individuelle evner og anlegg. Den enkelte har fått ansvar for å utvikle og bruke disse gavene. De skal nyttes til beste for medmennesker og samfunn.
Ut fra kristen tankegang realiserer den enkelte sine evner, anlegg og muligheter gjennom tjeneste. Denne selv-realiseringen har også sin selvstendige verdi og står ikke i motsetning til tjeneste for andre.
Hovedmålet for likestillingsarbeidet er at kvinner og menn skal få likeverdig behandling og like muligheter til å nytte sine evner og anlegg.

3.2. Likestilling i familieliv
Trygge hjem er grunnlaget for et godt samfunn. Hjemmet er også i dag arbeidsplass for en meget stor gruppe mennesker. Kristelig Folkeparti vil styrke ekteskapet og hjemmet som basis for kvinners, menns og barns livsutfoldelse. Det kristne synet på ekteskapet understreker hvor avgjørende likeverd og gjensidig tjeneste er i fellesskapet mellom kvinne og mann. Skal fellesskapet bli reelt, må det bygge på dette grunnlag.

Gjensidig tjeneste
Likestilling i familieliv må innebære reell mulighet for mann og kvinne til å velge om de vil arbeide i eller utenfor hjemmet. Dette må få konsekvenser for samfunnsplanleggingen, bl. a. ved økt adgang til deltidsarbeid og fleksibel arbeidstid.
Hjemmearbeidet må oppvurderes økonomisk og sosialt. Det er viktig å gi barna en oppdragelse som i større grad enn nå kan bidra til en naturlig likestilling i samfunnet.

3.3. Likestilling i utdanning, arbeid og samfunnsliv
Like valgmuligheter
Samfunn og nærmiljø må oppmuntre og hjelpe både kvinner og menn til å realisere sine evner og anlegg gjennom utdanningstilbudene.
Retten til arbeid er grunnlovfestet i Norge. Denne retten må gi alle mulighet til å velge et meningsfylt yrke der evner og anlegg kan utvikles og brukes til beste for medmennesker og samfunn. Kvinne og mann er her som i andre situasjoner likeverdige. Kristelig Folkeparti vil at både kvinner og menn skal få frihet til å avgjøre yrkesvalget selv mest mulig uavhengig av forutbestemte rollemønstre i arbeidslivet. Det må skapes en mer positiv holdning til å realisere egne evner og anlegg i hjem og nærmiljø. Arbeidslivet må innrettes slik at det blir reell likestilling mellom kjønnene. Omsorgsarbeidet i hjemmet gir en erfaringsbakgrunn som vil komme senere innsats i arbeidslivet til gode, og dette må gi ansiennitet i arbeidsliv og utdanning.
Kristelig Folkeparti mener at likestillingspolitikken må garantere større muligheter for kvinner til å delta i samfunnslivet enn det som hittil har vært vanlig og like valgmuligheter for begge kjønn.

4. NORGE OG VERDEN
4.1. Verdensproblemene - vår utfordring
Globalt ansvar
Norge er sterkt avhengig av det internasjonale samfunnet. Samtidig har vi ansvar for verden omkring oss. Globale hensyn må gis avgjørende innflytelse på vår nasjonale politikk. Norge må delta aktivt i kampen mot undertrykking og for internasjonal solidaritet og rettferd.
Norge har rett og plikt til å arbeide for at menneskerettene respekteres i det internasjonale samfunn, og må rette klar og begrunnet protest mot overgrep mot menneskerettene uansett hvor slikt forekommer.

Grunnleggende konflikter
De grunnleggende konfliktforhold i vår tid er forholdet mellom rik og fattig i global målestokk og konflikten mellom demokratiske samfunnssystemer med rettssikkerhet i forholdet til totalitære systemer med undertrykking av menneskerettene.
Kløften mellom en minoritet i velstand og makt og en majoritet i fattigdom og avmakt er stadig økende. Den grunnleggende menneskerett, retten til liv krenkes ved at millioner av mennesker ikke får tilstrekkelig ernæring.
Den industrialiserte verdens rovdrift på egne og andres naturressurser er en hovedårsak til den krise verden i dag opplever. Befolkningseksplosjonen gjør situasjonen enda vanskeligere.
De totalitære systemers menneskeforakt og massive forfølgelse av alle som ikke bøyer seg for systemet, fører til lidelse og nød av betydelig omfang. Totalitære ideologier må bekjempes med demokratiske midler. Men i et demokrati må det også settes grenser for friheten til å undergrave demokratiets grunnvoll.
Ansvaret for undertrykte folk må bl.a. komme til uttrykk ved å fremme kontakt og informasjon over landegrensene. I visse tilfelle vil likevel situasjonsbestemte boikott- og blokadeaksjoner være riktige.
Norges grenser må fortsatt være åpne for flyktninger og andre som på grunn av forfølgelse må forlate sitt land. Norge må også arbeide for at verdenssamfunnet tar større ansvar for de store flyktningestrømmene som kommer fra de ulike konfliktområdene.

4.2. Global utjevning
Ny økonomisk ordning
Et hovedmål for norsk utenrikspolitikk må være å bidra til en virkelig sosial og økonomisk utjevning i det internasjonale samfunnet. Det hersker et sterkt økonomisk avhengighetsforhold mellom u-land og i-land. U-landene fungerer i hovedsak som råvareprodusenter i en verdensøkonomi hvor de rike land regulerer priser og andre forhold av betydning.
Det er nødvendig å hjelpe u-landene til selv å skape grunnlag for utvikling, bl.a. ved indre sosiale og politiske reformer, og ved å motivere sine innbyggere for arbeidsoppgavene. Likevel kan de nødvendige forandringene ikke komme uten ved betydelige økonomiske overføringer og menneskelig innsats fra de rike landenes side og uten at det etableres en ny internasjonal økonomisk ordning. Det er en viktig oppgave å utvikle en slik ny, internasjonal økonomisk ordning basert på en annen arbeidsdeling enn den som i dag er rådende. U-landene må selv få overta disposisjonsretten og styringen over sine egne ressurser, bl.a .gjennom et råvarefond.

Mentalitetsendring
For å nå dette mål må det til en mentalitetsendring både i industriland og utviklingsland som kan bryte den onde sirkel av egoisme, misbruk av ressurser, korrupsjon og håpløshet.

Vilkår for bistand
Det vil fortsatt være behov for direkte overføringer til u-land, og disse må økes betydelig i tiden som kommer. All u-hjelp må foregå i forståelse med mottakerlandet. Hjelpen må gå til prosjekter som kommer de brede lag av folket til gode, og som kan bidra til en indre sosial og økonomisk utjevning i vedkommende land.
Vår bistandsvirksomhet må først og fremst konsentreres om nasjoner som hører med blant de aller fattigste, og som derfor har størst behov for hjelp. Norsk u-hjelp må gis i form av ubundet gavebistand. Den må gis til prosjekter som kan fremme nasjonal selvhjelp med særlig vekt på å bedre kvinnenes stilling.

Misjon
Det bør gis støtte til misjonens og andre kirkelige og humanitære organisasjoners hjelpe- og utviklingsarbeid i form av bevilgninger til planlegging, investeringer og drift av sine prosjekter.

Handel
Norges handel med u-landene må utvides, og vårt økonomiske samkvem med disse landene må være i samsvar med de prinsippene som gjelder for norsk utviklingshjelp. Industrilandene må være villige til å tilpasse sitt næringsliv ut fra hensynet til en ny arbeidsdeling i det internasjonale samfunn.

Omlegging av livsstil
Dersom det skal la seg gjøre å utjevne kløften mellom rik og fattig i det internasjonale samfunnet, må den rike del av verden gå til en betydelig omlegging og forenkling av sitt forbrukermønster og sin livsstil. Målsettingen om stadig høyere økonomisk vekst må revideres.
Bare ved en slik kombinasjon av utviklingshjelp, internasjonale strukturordninger og nye mål og holdninger vil det være mulig å redusere kløften mellom rik og fattig i verden samtidig som ressursgrunnlaget for framtidige generasjoner ikke settes i katastrofal fare.

4.3. Fredsarbeid og sikkerhetspolitikk
Utvidet fredsbegrep
Ut fra kristen etikk vil krig alltid være et onde. Det må derfor være en hovedoppgave for det internasjonale samarbeidet å hindre at krig bryter ut. Men fred er mer enn fravær av krig. Et fravær av krig bygd på undertrykking og maktmisbruk vil ikke være noen egentlig fredstilstand. Terrorbalanse som bygger på gjensidig frykt og mistillit, skaper ingen trygg verden.
Ut fra et slikt utvidet fredsbegrep er det en viktig oppgave å arbeide for mellomfolkelig forståelse og tillit og å kjempe for menneskeverd og rettferd. Gjennom konstruktivt fredsarbeid må vi søke å motvirke og fjerne årsakene til konflikt.
Ingen anstrengelse må spares i det mellomfolkelige samarbeid for å fremme fred, rettferd, frihet, menneskeverd, tillit og forståelse.

Nedrustning
Verden har de siste årene opplevd en gigantisk opprustning. Det er blitt utviklet nye masseødeleggelsesvåpen med en slik effekt at ingen mål vil kunne rettferdiggjøre at de blir brukt. Moderne krigsindustri representerer en bruk av ressurser som er til hinder for sosial og økonomisk utvikling i den fattige verden. Norge må arbeide aktivt for balansert nedrustning og gjensidig rustningskontroll.
Vårt land ligger i et viktig internasjonalt spenningsfelt som er gjenstand for økende interesse fra supermaktene og deres strategi i global sammenheng. Dessuten er vi blitt en oljeproduserende nasjon. Vi skal hevde våre rettigheter og verne ressursene i den nye økonomiske sone langs vår kyst, og vi har et spesielt ansvar for Svalbard. Denne situasjon pålegger oss store sikkerhetsmessige oppgaver.

Forsvaret
Det norske forsvaret må holdes på det nivå som er nødvendig for vern om vår frihet og selvstendighet. Norges sikkerhetspolitikk må fortsatt være forankret i det vestlige samarbeidet, og medlemskapet i NATO må opprettholdes så lenge det ikke kan avløses av andre og bedre sikkerhetssystemer. Kjernefysiske våpen og fremmede styrker må ikke plasseres på norsk jord i fredstid. Vårt forsvar må bevare sin defensive karakter. Den sivile delen av vårt totalforsvar må styrkes.

Samvittighetsfrihet
Kristelig Folkeparti vil verne om samvittighetsfriheten for alle som av religiøse og etiske grunner ikke kan gjøre militærtjeneste.
Arbeidssituasjonen bør være like krevende ved begge de to former for verneplikt.

4.4. Internasjonalt samarbeid
Fellesskap mellom nasjonene
Kristelig Folkeparti har som mål at Norge må være med på å bygge opp et positivt fellesskap av alle verdens nasjoner. Alle enkelttiltak innen utviklingsarbeid, handel, forsvar m.m. må vurderes i dette perspektiv. Særlig må det understrekes at u-landene må bli bedre representert i de mellomfolkelige organer som arbeider med bruk av ressurser i verdensmålestokk og internasjonal økonomi. De Forente Nasjoner vil fortsatt være det viktigste instrument for mellomfolkelig kontakt og samarbeid. FN må bevares som et forum for all verdens selvstendige nasjoner, uansett styreform.
Samarbeid over landegrensene bør være et samarbeid mellom selvstendige nasjoner med gjensidig respekt for hverandres selvråderett og særpreg. Nasjonale og internasjonale tiltak må koordineres for reell kontroll med flernasjonale konserner.

Europeisk samarbeid
Norge må styrke de institusjoner og muligheter som finnes for et bedre alleuropeisk samarbeid. Vårt forhold til De Europeiske Fellesskap (EF) må fortsatt bygge på handelsavtale. Norge må føre videre sitt arbeid i Europarådet og Det Europeiske Frihandelsforbund (EFTA).

Nordisk samarbeid
Samarbeidet mellom de nordiske land må føres videre bl.a. ved utvidet økonomisk, industrielt og energipolitisk samarbeid. Lovgivningen innenfor Norden bør samordnes hvor dette er hensiktsmessig og hvor ikke ulike etiske grunnsynspunkter er til hinder for en slik samordning.

4.5. Innvandring
Likeverdige livsvilkår
Det må være et overordnet mål å organisere den internasjonale økonomi på en slik måte at folk kan gis brukbare arbeidsplasser i sine egne hjemland. Veien fram mot dette målet går gjennom utbygging av et stadig mer forpliktende globalt utviklingssamarbeid. De innvandrere som kommer til Norge, må gis like gode livsvilkår som landets egne borgere. Samtidig som de får et tjenlig tilbud om innføring i norsk språk og kultur, må de sikres reelle muligheter til å opprettholde egen kulturform og eget språk og til å utøve sin religiøse virksomhet.

5. RESSURSFORVALTNING OG ØKONOMISK POLITIKK
5.1. Generell målsetting
Livskraftig næringsliv
Målet for økonomien må være å skape et livskraftig og variert næringsliv, samt å organisere produksjon, omsetning og forbruk på en måte som
- sikrer arbeid for alle
- sikrer økologisk ansvarlig ressursforvaltning
- bidrar til global og sosial utjevning
- tar hensyn til det enkelte menneskets trivsel

Den økonomiske politikken blir summen av de virkemidler som settes inn for å nå disse målsettingene.

Arbeid for alle
Ut fra kristen tenkning er arbeidet først og fremst en tjeneste for medmennesker. Arbeidet er også av fundamental betydning for det enkelte menneskets utvikling. Alle mennesker må derfor sikres mulighet til et meningsfylt arbeid.

Ansvarlig ressursforvaltning
Ressursforvaltning og økonomisk politikk griper inn i det meste av virksomheten i samfunnet vårt. Målet for Kristelig Folkepartis økonomiske politikk må være et samfunn som er i best mulig pakt med naturens egen balanse, og en rettferdig fordeling av samfunnsgodene både mellom rike og fattige nasjoner og mellom personer, grupper og distrikter i vårt eget land.
Vi ser positivt på skapende arbeid, produksjon og ressursbruk, når dette skjer under forvalteransvar og i tjeneste for medmennesker. Enkeltindividet har rett til å ha eiendom og å forvalte ressurser. Denne virksomheten må ikke føre til sosial skjevhet og sløsing med ressursene til ensidig fordel for en gruppe, en nasjon eller generasjon. Den må heller ikke føre til varige skader i menneskenes livsmiljø og uopprettelige inngrep i naturbalansen. Det er derfor nødvendig for samfunnet å sette klare grenser for å organisere den økonomiske virksomheten, slik at den kan vareta de grunnleggende betingelser som er gitt.

Rettferdig fordeling av godene
Alle mennesker må få sin rettmessige del av jordens totale ressurser. Norge må stille seg solidarisk med de svake nasjoner. Vi må være villige til å stabilisere vår egen materielle levestandard.
Et utvidet menneskerettsbegrep må gjelde som rettesnor for hvilket forbruk alle mennesker skal ha rett til.
Gjennom sitt arbeid skal alle ha mulighet til å oppnå en inntekt som gir grunnlag for menneskeverdige livsforhold. Det bør være et rimelig forhold mellom inntekt og arbeidsytelse. Produksjonen må fordeles slik mellom landsdeler og distrikter at grunnlaget for et desentralisert bosettingsmønster kan bedres.

Menneskelig trivsel
Det må være et mål at menneskene gis anledning til å utvikle og bruke evner og ferdigheter i samsvar med egne forutsetninger og i tjeneste for medmennesker og samfunn.
På dette grunnlag vil Kristelig Folkeparti legge vekt på følgende sentrale områder av ressurspolitikken og i den økonomiske politikk :

5.2. Vekstmålsettingen må revideres
Stabilisert ressursbruk
Vi må arbeide for en kontrollert og planmessig demping av forbruket. Det må gjøres slik at sysselsettingen og våre sosiale ordninger ikke blir truet. Å sikre sysselsettingen vil fortsatt være en hovedoppgave i den økonomiske politikk.

Livsstandard
Hensynet til ressursenes knapphet og sårbarhet, miljøet og vårt globale ansvar tilsier en ressursforvaltning som legger avgjørende vekt på miljøkvalitet og livsstandard, og som kan bidra til å trygge eksistensgrunnlaget for kommende generasjoner. Dette innebærer en større vekt på ikke-materielle livsverdier og etter hvert stabilisering av ressursbruken. Det er spesielt viktig å ta vare på de ikke-fornybare ressurser.
Forskning, produktutvikling, produksjon og handel må i sterkere grad innrettes mot å tilfredsstille grunnleggende behov i u-landene.

5.3. Ressursforvaltning
Gjenbruk
Det er tvingende nødvendig med en planlagt og kontrollert ressurs forvaltning og overgang til en større grad av resirkulasjonsøkonomi, der de brukte produktene og avfallsstoffene (restproduktene) mest mulig brukes om igjen.

Matressurser vernes
Vern om dyrket og dyrkbar jord er et nasjonalt ansvar.
Det er en hovedoppgave å gjennomføre et effektivt vern om de matproduserende ressurser. Det er nødvendig med en samordning av energi- og matforsyningspolitikken.
Selvforsyningsgraden må økes. Subsidier og avgifter bør brukes bevisst for å oppnå en bedre ressursbruk og sunnere ernæring. Gjennom internasjonale organer må vi arbeide aktivt for at havets ressurser blir forsvarlig utnyttet. Det må også arbeides med en bedre utnyttelse av råstoffet, slik at det mest mulig blir brukt til menneskemat.

This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
