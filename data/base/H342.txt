
Pressemelding 6. mars 1997
Fra Høyres finanspolitiske talsmann Per-Kristian Foss
Ingen boligskatteavklaring
Meningsløs fordelsskatt
Senterpartiet og Arbeiderpartiet sikrer med den enigheten de nå har kommet frem til et videre liv for den såkalte fordelskatten og dermed trippelbeskatningen av egen bolig. Fordelskatten skal knapt gi inntekter, men skal fungere som partienes fordelingspolitiske fikenblad. Senterpartiet og Arbeiderpartiet ønsker en fordelskatt som mer er en misunnelsesskatt enn et effektivt skattepolitisk virkemiddel. Det er meningsløst å opprettholde en skatteform på dette grunnlaget.
Men hva blir skatten ?
Et av Senterpartiets viktigste krav da de gikk inn i forhandlingene med Ap var at norske boligeiere skulle kunne regne ut sin boligskatt. Vi kan nå slå fast at dette løftet er ettertrykkelig brutt. Det boligeierne nå kan gjøre er å regne ut taksten på sin bolig, men skattealliansen Ap/Sp skyver fastsettingen av skattesatsene foran seg til etter valget. Vi står overfor en takstomlegging med introduksjonsrabatt, Arbeiderpartiet, Senterpartiet og andre høyskattepartier kan når som helst bruke det nye systemet til å øke skattleggingen av norske boligeiere.
Nye urettferdigheter
Det nye takseringssystemet innfører nye urettferdigheter. Like store hus, med samme identisk standard kan få helt forskjellig skatt. Aldersfradraget gjør at nye hus får mer en dobbelt så høy takst som eldre, noe som igjen kan bety at de kan komme til å betale mange ganger så høy fordelsskatt, formueskatt og eiendomsskatt på boligen som naboen.
Etasjefaktorene i systemet har liten sammenheng med reelle byggekostnader og åpner for store avgrensningsproblemer mellom ulike etasjetyper og gir store kontrollproblemer i forhold til omgåelse av reglene.
Takseringen av tomten er forbedret i forhold til Regjeringens opprinnelige forslag, men takseringen av tomt ut over 1,2 mål vil fortsatt være meget skjønnsmessig og forskjellig mellom ulike kommuner.
