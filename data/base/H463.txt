
Pressemelding 19. januar 1997
Jan Petersen
Høyres gruppekonferanse
Holmen, Asker
19. januar 1997
Utdrag av innledning
ORGANISASJONSFRIHETEN MÅ SIKRES
Høyre vil i løpet av kort tid fremme et konkret forslag om å lovfeste organisasjonsfriheten, slik at det også i lovs form blir presisert at den enkelte arbeidstager skal ha sin fulle frihet til å stå tilsluttet den fagforening hun eller han måtte ønske eller til å stå utenfor enhver fagforening.
Bakgrunnen for forslaget er medieoppslagene om at Norsk Folkehjelp krever at alle ansatte skal være organisert i LO samt at Norsk Folkehjelp ikke legger skjul på at enhver ansettelse hviler på at dette krav er oppfylt. Professor i arbeidsrett, Henning Jakhelln, slår fast at praksisen i Norsk Folkehjelp er ulovlig. Men Norsk Folkehjelp hevder at dette ikke bryter med prinsippet om organisasjonsfriheten, siden man ikke nekter de ansatte å kombinere LO-medlemskapet med medlemskap i andre fagorganisasjoner.
Men galt er det i alle fall. Slik maktutøvelse overfor enkeltmennesket er uakseptabel i et demokrati. Arbeidsgiveren skal ikke kunne bestemme at en arbeidstager skal organiseres hos arbeidsgiverens eier! Det er samrøre!
Men så viser det seg at kravet om at arbeidstagerne skal være organisert i LO ikke er noe særegent for Norsk Folkehjelp. Alle virksomheter hvor LO og Arbeiderpartiet har vesentlig eierinnflydelse har et slikt krav, slik at et betydelig antall personer - omlag 20 000 - er fratatt retten til selv å velge om de skal være organisert og hvor de eventuelt skal være det. Selv for de mest indoktrinerte må det være et problem at arbeidsgiver krever at de ansatte skal melde seg inn i arbeidsgiverens egen organisasjon.
Dette er etter vår mening et eksempel på samrøret på Youngstorget, også fordi Arbeiderparti-regjeringen åpenbart ikke har noen problemer med å kanalisere meget betydelige statsmidler - i flerehundremillioners-klassen - til Norsk Folkehjelp.
Ap.-ledelsen har et ansvar her. Ap.-ledelsen møter LO-ledelsen i samarbeidskomitéen hver uke. Det koster Thorbjørn Jagland én setning å bestemme at ordningen skal opphøre umidddelbart. Gjør det, Thorbjørn Jagland!
Jeg skal ikke bruke tid på å argumentere for hvorfor organisasjonsfrihet er en viktig demokratisk rettighet, men nøye meg med å minne om at hovedregelen i arbeidsmiljølovens § 55 A er at en arbeidsgiver ikke har rett til å spørre den enkelte om hun eller han er medlem av lønnstagerorganisasjoner, og at Den europeiske Menneskerettighetskonvensjonen i artikkel 11 slår fast den enkeltes rett til å organisere seg.
Men uansett jus eller ikke jus - kravet om organisasjonsplikt er moralsk forkastelig, og også i strid med de rådende oppfatninger i samfunnet generelt. Etter Høyres mening er det derfor naturlig å ta initiativ for å få sikret at prinsippene om organisasjonsfrihet blir nedfelt direkte i lovverket, og derved fjerne all juridisk uklarhet. Vårt forslag vil lovfeste både den positive og den negative organisasjonsrett, dvs.
* retten til å organisere seg
* retten til å velge organisasjon, og
* retten til å være uorganisert.
