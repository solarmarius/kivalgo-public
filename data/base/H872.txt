
Oslo, den 16. april 1999
Lars Arne Ryssdal:
På høy tid med oppmykning!
Det er gledelig at Regjeringen nå har bestemt seg for å følge anbefalingene fra Blaalid-utvalget om å tillate privat arbeidsformidling og å lovfeste retten til utleie av arbeidskraft. Dette er reformer Høyre har kjempet for å få gjennomført i mange år og tiden er overmoden for å foreta denne liberaliseringen. I en tid med raske omstillinger etterspør både arbeidstakere og bedrifter mer fleksible løsninger.
Regjeringen vil i følge statsråd Dåvøy foreslå å etablere et statlig vikarbyrå. Høyre har problemer med å se behovet for å etablere et statlig vikarbyrå, men vil avvente Regjeringens begrunnelse når saken kommer til Stortinget før partiet tar endelig standpunkt. Regjeringen vil også unnta helsepersonell fra bestemmelsen om utleie av arbeidskraft. Høyre ser ingen grunn til å unnta bestemte grupper generelt fra bestemmelsene om utleie av arbeidskraft.
For Høyre er det avgjørende å bedre fleksibiliteten for arbeidstagere og arbeidsgivere. Det er de ansatte og bedriftene som kjenner hvor skoen trykker og har forutsetningene for å foreta lokale tilpasninger, sier Lars Arne Ryssdal.
