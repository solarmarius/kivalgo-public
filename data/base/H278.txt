
Stortinget, 28. mars 1996
Pressemelding fra Høyres Stortingsgruppe
Stortingets innstilling i Bastø-Fosen saken
Høyre og Senterpartiet retter knallhard kritikk mot departementets saksbehandling i Bastø-Fosen saken. Fergesambandet mellom Moss og Horten har vært tidvis lammet etter at Fosen ved årsskiftet overtok konsesjonen på dette viktige fergesambandet. Kritikken vil ventelig få støtte av Fremskrittpartiet, men flertallet, AP,SV og KrF nøyer seg med å konstatere at departementets håndtering har medført problemer.
Høyre og Senterpartiet slår fast at saksbehandlingen har vært annerledes i denne saken enn ellers. Partiene konstaterer at bytte av konsesjonær mindre enn to måneder før konsesjonsskiftet skulle finne sted måtte medføre store problemer. Videre har departementet tillatt Fosen å starte med et fergemateriell som departementet måtte forstå ville føre til driftsproblemer. Statsråd Opseth blir også gjenstand for kritikk vedrørende hans personlige opptreden i saken.
Næringslivet og de øvrige reisende har lidt betydelige tap i form av tid og penger på grunn av fergerotet. Såvel personbiltrafikken, tungtrafikken og pasasjerantallet har sunket vesentlig etter årsskiftet. Mange har måttet basere seg på å kjøre via Oslo pga fergesambandets sterkt nedsatte regularitet.
