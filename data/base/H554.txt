
Høyres Stortingsgruppe, 31. mai 1997
Per-Kristian Foss
Etterlysning av melding om offentlighet i forvaltningen
Den 8. juni 1994 vedtok Stortinget å be Regjeringen utrede forslag til endringer i offentlighetsloven og andre lover for å sikre innsyn i offentlige organers saksbehandling. Denne meldingen har Stortinget senere etterlyst i ulike sammenhenger og statsminister Thorbjørn Jagland lovet i Stortinget 4. desember 1996 at meldingen om offentlighet i forvaltningen skal komme våren 1997. Senere har Stortinget fått beskjed om at meldingen skulle legges frem i løpet av mai 1997. Stortinget nærmer seg nå slutten av vårsesjonen og forsatt er ikke meldingen om offentlighetsprinsippet fremlagt.
På denne bakgrunn stiller jeg følgende spørsmål til statsministeren i spørretimen på onsdag:
«På tross av gjentatte løfter og forsikringer, har regjeringen valgt å ikke fremme meldingen om offentlighet i forvaltningen i løpet av mai som lovet. Den ble sist varslet oversendt i løpet av mai 1997 til Stortinget i liste C nr. 8 den 16. mai 1997. Kan statsministeren love at meldingen blir fremmet før utgangen av Stortingets vårsesjon?»
Et løfte om å fremme stortingsmelding om offentlighet i forvaltningen var også en vesentlig del av Regjeringens måte å møte kritikken i Stortinget om den såkalte brev-saken i juni 1995. Den gang fremmet en samlet opposisjon kritikk mot Regjeringen for brudd på god forvaltningsskikk og manglende åpenhet i statsapparatet.
Regjeringen Jagland lovet ved tiltredelse å praktisere større åpenhet. Det har vi i praksis sett lite til. Ved å forsinke offentlighetsmeldingen demonstrerer Regjeringen til fulle at den hverken tar egne prinsipper eller opposisjonen på alvor.
