
Mandal, 14. november 1997
Vest-Agder Høyres samling for tillits- og folkevalgte
Fredag 14. november 1997, klokken 18:00
Pressemelding fra Jan Petersen
Vil sentrum og Arbeiderpartiet gå hånd i hånd for å øke skattene for pensjonistene?
I sitt forslag til statsbudsjett overtar sentrumspartiene flere av Arbeiderpartiets forslag som rammer pensjonistene. Ikke rart at Sentrum i dag har valgt Arbeiderpartiet som budsjettpartner. Begge vil øke skattene og avgiftene. Det går ut over alle - også pensjonistene:
* Ligningsverdien på boliger skal økes med 10 prosent. Dermed øker både formuesskatten og boligskatten. Pensjonistene har ofte nedbetalte hus og rammes derfor hardt fra før, samtidig som de har mindre inntekt å skatte av i utgangspunktet. Høyre sier nei til økt boligskatt og formuesskatt.
* Sentrum hever heller ikke bunnfradraget i formuesskatten, slik Høyre vil. Dermed rammes de som har spart gjennom et langt liv.
* Særfradraget for alder reduseres. Høyre vil beholde det som i dag.
Det er også flere uheldige forslag som rammer pensjonistene i tillegg til alle andre:
* Sentrum vil gjøre det dyrere å fly. Det blir en ekstraregning når de skal for å besøke barnebarna.
* Avgiftene på forbruksvarer, for eksempel på sukker og alkoholfrie drikker, øker.
Disse avgiftsøkningene rammer pensjonistene hardest fordi de har et lavere inntektsnivå enn arbeidsaktive.
Jeg vet tanken er fremmed for Bondevik, men det kan også tenkes at noen eldre mennesker vil slappe av med et glass vin og en snadde en og annen ettermiddag. Og det blir jammen dyrere det også, med sentrumsbudsjettet.
Alle disse forslagene har Høyre avvist. Vi har også lagt inn midler på områder som betyr økt trygghet i hverdagen. Større bevilgninger til politiet for å bekjempe kriminaliteten og økte bevilgninger til byfornyelse for å heve boligstandarden.
I tillegg vet vi at skatte- og avgiftsøkningene fra sentrum vil utløse økte lønnskrav, som vil bidra til økt inflasjon. Med sentrumsregjeringens budsjett er det en stor fare for en prisstigning som vil spise opp pensjonene. Det kan ikke Høyre være med på.
