
Stortinget, 25. juni 1999
Per-Kristian Foss
Utjevningsmeldingen - lite konkret
Utjevningsmeldingen inneholder mye statistikk og få konkrete tiltak. Innholdet i meldingen står på ingen måte i forhold til Regjeringens omfattende forhåndsreklame.
Meldingen gir ingen konkrete forslag om endringer i skattepolitikken. Dette vil først komme i budsjettet, som beleilig nok kommer først etter valget. Signalene fra Regjeringen er likevel klare  de vil svært gjerne øke kapitalskatten og skatten på høye inntekter. I så fall må Regjeringen hente støtte hos andre partier. Det er overhodet ikke aktuelt for Høyre å støtte skatteøkninger som vil presse bedrifter og arbeidsplasser ut av Norge. En av hovedkonklusjonene i meldingen er jo nettopp at mangel på arbeid er den viktigste årsaken til lav inntekt. Da er det overraskende at Regjeringen legger så liten vekt på å sikre gode vilkår for nye og eksisterende arbeidsplasser.
Økte forskjeller følger oppgangstider, og kan ikke lastes skattesystemet. Regjeringens egne tall i melding viser tvert i mot at den rikeste tidelen etter omleggingen av skattesystemet i 1992 betaler en større andel av inntekten i skatt, mens de med lavere inntekter betaler mindre.
En utjevningsmelding som bare sier noe om hvem som skal få mer, men ikke tar tak i de vanskelige spørsmålene om hvem som skal få mindre, kommer bare halvveis i mål. Regjeringen er ikke konkret når det gjelder balansepunktet mellom en rimelig inntektsfordeling og rammevilkår som sikrer en god verdiskapning. Regjeringen har valgt å skyve de vanskelige spørsmålene foran seg.
De konkrete tiltakene som foreslås i meldingen er i hovedsak innrettet mot å hjelpe de som er vanskeligst stilt. Høyre støtter en slik profil, og ser positivt på forslagene om tiltak for å hjelpe de som trenger det mest, som bostedsløse og rusmiddelmisbrukere. Regjeringen må imidlertid ta inn over seg at dette er grupper som er konsentrert i storbyene, og at det blant annet er nødvendig med en endring i overføringssystemene til kommunene for å ta hensyn til dette.
Dette er tiltak som kan gjennomføres uten økte skatter, dersom Regjeringen viser vilje til å omprioritere.
Høyre ser også positivt på tiltak som gjør at flere i større grad kan forsørge seg selv gjennom arbeid, f. eks. forsøk med uføregrad ned til 30 pst. Slike tiltak må likevel innrettes slik at arbeid fremstår som et markert bedre alternativ enn trygd. Det sentrale er å lage systemer som gjør at flest mulig kommer i ordinært arbeid over tid, dvs. at tiltakene er hjelp til selvhjelp.
Høyre merker seg at Regjeringen vil innføre rettledende og ikke bindende normer for sosialhjelp. Høyre stiller seg positiv til en slik vurdering, og legger vekt på at støtte til boutgifter må vurderes lokalt.
