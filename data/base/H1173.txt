
Stortinget, 10. mai 2001
Per-Kristian Foss
Det er ingen skam å snu
"Nå må finansministeren ta til vettet, og utsette merverdiavgiftsreformen til den kan gjennomføres på en forsvarlig måte. Ingen ansvarlig finansminister kan gjennomføre momsreformen fra 1. juli, når det nå i midten av mai fortsatt hersker full forvirring om hvem og hva som skal pålegges merverdiavgift," sier Høyres finanspolitiske talsmann Per-Kristian Foss.
"Daglig kommer det nye, groteske eksempler i media på urimelig og molboaktig forskjellsbehandling, og høringsrunden på forskriftsutkastet går ut først 11. mai. Det bør være åpenbart at det ikke er praktisk gjennomførbart for departementet å behandle høringsinnspillene på en forsvarlig måte, og samtidig gi de næringsdrivende tid til å forberede seg," fortsetter Foss, som varsler at Høyre vil foreslå å utsette gjennomføringen av merverdiavgiftsreformen under behandlingen av Revidert nasjonalbudsjett som legges frem 11. mai. Høyre vil at Regjeringen legger frem en melding om merverdiavgiftsreform, slik at Stortinget kan drøfte prinsipper og grensedragning på en langt grundigere måte enn det som skjedde sist høst.
"Schjøtt-Pedersen kan ikke la det gå prestisje i en sak som betyr så mye for så mange næringsdrivende i dette landet. De har krav på et minimum av forutsigbarhet, ikke avgiftsreformer som gjennomføres uten at innholdet er kjent før reformen gjennomføres. I tillegg vil en utsettelse av merverdiavgiftsreformen også langt på vei løse problemet med alle som må lære seg det kompliserte investeringsavgiftsregelverket, før investeringsavgiften skal fjernes våren 2002. Derfor er mitt råd til finansministeren klart; det er ingen skam å snu" avslutter Foss.
