
Pressemelding 13. mai 1997
Kjellaug Nakkim og Halgrim Berg (H):
Høyre med gjennomslag i likestillingspolitikken
Under behandlingen av barne- og familieminister Sylvia Brustad likestillingspolitiske redegjørelse på tirsdag fremmet Høyre to forslag som til slutt ble vedtatt av Stortinget. Det første forslaget ber Regjeringen fremme forslag til konkrete tiltak som kan stimulere flere kvinner til å velge studier innen realfag, tekniske studier og datateknikk. Det andre forslaget ber regjeringen fremme tiltak for å bekjempe tvangsprostitusjon og andre former for «menneskehandel» både nasjonalt og internasjonalt.
Kjellaug Nakkim sier at hun er glad for vedtaket i Stortinget om at Regjeringen skal komme med tiltak for å stimulerer kvinners valg av utdannelse. Hun er bekymret for det lave antallet kvinner som velger matematikk, naturvitenskapelige fag og teknologiske fag. Høyre har hele tiden gitt uttrykk for at det er behov for tiltak som kan løse disse rekrutteringsproblemene og en løsning kan være en ekstra stipendordning for kvinner som velger disse fagene. Det er viktig for likestillingen at kvinner er godt representert i disse fremtidsrettede fagene, avslutter Kjellaug Nakkim.
Hallgrim Berg er skuffet over statsråd Brustads redegjørelse om likestilling, der det ikke ble nevnt et ord om den skremmende utviklingen med menneskehandel, tvangsekteskap og tvangsprostitusjon. Berg uttaler at denne trafikken har økt dramatisk i hele Europa på 90-tallet.
Arbeiderpartiet har ikke tatt noen form for initiativ overfor denne utviklingen og derfor er det bra at Stortinget støttet Høyres forslag om at det må komme tiltak som kan bekjempe disse store problemene. Hallgrim Berg mener at Regjeringen bør vurdere følgende forslag:
* Trening av tjenestefolk i ambassader og konsulat som har med spørsmål om visa og tillatelse til arbeidsopphold.
* Bedre samarbeid mellom politiet gjennom Interpol, Europol og kanskje Schengen.
* Konfiskasjon av fortjeneste fra forbrytelser som er relatert til tvangsprostitusjon og menneskehandel.
* Tilbud om oppholdstillatelse til de ofrene som kjenner nettverk fra innsiden og som er villig til å stå fram og vitne i retten.
