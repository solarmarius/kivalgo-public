
2. april 2001
Høyres Stortingsgruppe
Børge Brende om flyavgiften
-FLYAVGIFTEN MÅ AVVIKLES!
"Flyavgiften er et skremmende eksempel på hvordan avgifter får et eget liv. Opprinnelig ble avgiften innført, mot Høyres stemmer, for å presse folk til å kjøre NSB i stedet for å fly. Derfor ble avgiften kun lagt på strekninger der tog var et alternativ. Når den nå er utvidet til å gjelde nesten alle flyginger innenlands, mister avgiften det snev av begrunnelse som ble brukt for å innføre den," sier Høyres Børge Brende i en kommentar til endringene i flypassasjeravgiften som trådte i kraft 1. april.
"Vi mener flypassasjeravgiften nå fullstendig mangler begrunnelse. Når den på toppen av det rammer familier og bedrifter i distriktene urimelig hardt, mener Høyre avgiften bør avvikles. Vi vil fremme forslag om dette ved behandlingen av Revidert nasjonalbudsjett i mai," fortsetter Brende. Brende viser til at Høyre i budsjettet for inneværende år fremmet forslag om en avviklingsplan for avgiften, og en avgiftslettelse i 2001 som et første skritt i retning av full avvikling.
