
Oslo, den 4. oktober 1999
Ansgar Gabrielsen
Tomt snakk om nyskaping!
Forslaget til statsbudsjettet er ikke et bidrag til vekst og nyskaping i norsk næringsliv i det 21. århundre. Regjeringens løfter om å legge til rette for et nyskapende Norge senest i Trontalen lørdag har dessverre vist seg å være tomt snakk. Statsbudsjettet for år 2000 gir en enestående anledning til å markere et kursskifte i retning av en mer dynamisk næringspolitisk. Denne muligheten har Regjeringen forspilt.
Budsjettet inneholder ingen av de grepene som er nødvendig for å styrke nyskapingen og næringslivets evne til å mestre forandringer og økende internasjonal konkurranse. Avvikling eller reduksjon av formuesskatten og investeringsavgiften ville økt næringslivets tilgang på kapital og nye investeringer. Regjeringen foreslår ingen lettelser på dette området. Isteden foreslås en økning av el-avgiften med mer enn 40 pst, økning av ligningstakstene for fast eiendom med 10 pst., økning av dieselavgiften og reduserte fradrag for arbeidsreiser. Samlet foreslås skatte- og avgiftsøkninger på 3 mrd. kroner. Dette øker næringslivets kostnader og svekker konkurranseevnen. I tillegg kommer signalene om økt og utvidet grunnlag for merverdiavgift.
Høyre er bekymret for konsekvensene den manglende satsingen på utdanning og forskning får for konkurranseevnen og fornyelseskraften i norsk næringsliv. Høyt utdannet arbeidskraft og betydelig høyere forskningsinnsats er nødvendig om norsk næringsliv skal utvikle seg og være konkurransedyktige i neste århundre. Høyre er samtidig skuffet over at Regjeringen ikke legger fram forslag om stimuleringstiltak til økt forskningsinnsats i næringslivet. Nedprioriteringen av investeringer og utbedringer i veinettet påfører næringslivet konkurranseulemper i form av dyrere transportløsninger og lengre leveringstid til markedene.
Regjeringens forslag til tiltak for verfts- og petroleumsnæringen er for lite for sent. Nedgangen i aktiviteten har vært kjent lenge og Regjeringen må bære hovedansvaret for at det har tatt for lang tid å utforme og iverksette konkrete tiltak. Reduksjon i CO2-avgiften på 20 pst. er en oppfølging av Stortingets vedtak fra juni, og er etter Høyre syn et skritt i riktig retning. Nedtrappingen av produksjonsavgiften med fritak for utvalgte felt fra 1. januar 2000 er også i tråd med Stortingets vedtak i juni.
Høyre mener det er positivt at budsjettforslaget øker bevilgningene til forsknings- og utviklingskontrakter, prosjektutvikling og reiselivslivstiltak. Dette skjer etter at bevilgningene til disse områdene har blitt redusert gjennom flere år. Slike virkemidler kan likevel aldri bli mer enn et supplement til konkurransedyktige rammebetingelser som lavere skatter og avgifter og færre fordyrende reguleringer for næringslivet. Det er på dette avgjørende området Regjeringen svikter.
