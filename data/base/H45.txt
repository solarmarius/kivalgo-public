
Lier, 12. januar 1994
Børge Brende, nestleder i Høyre
Med forbehold om endringer
Høyre krever redegjørelse:
Arbeiderpartiet må ta de sikkerhetspolitiske konsekvensene av det norske nei.
Forsvarsministerens fordrag i Oslo militære samfund mandag var fullstendig blottet for svar på de sikkerhetspolitiske konsekvenser av folkeavstemningen. Henvendt til nei-folket i eget parti sa han i høst at «man må være klar over at vi sikkerhetspolitisk står langt dårligere rustet utenfor EU enn innenfor.» (Aftenposten 4. august 1994) Det er forstemmende at Jørgen Kosmo viser slik fatal unnfallenhet overfor sine egne bekymringer i EU-debatten når han nå fortsatt unnlater å følge opp Forsvarskommisjonens innstilling.
Når det norske folket valgte å si nei til EU, og dermed sikkerhetspolitisk ble stående langt dårligere rustet enn med et medlemskap, hadde det vært naturlig at forsvarsministeren fulgte opp sine egne bekymringer ved å styrke det norske forsvaret. Isteden fortsetter forsvarsministeren en linje hvor Forsvaret bygges ned.
Høyre har lenge vært bekymret over det raskt økende gap mellom Arbeiderpartiets forsvarsbevilgninger og det Forsvarskommisjonen, ledet av Kåre Willoch, anså som et minimum. Dette gjør at selve vår evne til å motstå en invasjon i en del av landet settes i fare. Regjeringens politikk rammer særlig nyanskaffelsesprogrammene.
For et års tid siden ble det pekt på tre muligheter som alle var urovekkende for Norge: ny urolig utvikling i Russland, ny, mer innadvendt politikk i USA og et nytt nei til EU. Idag har alle inntruffet.
På bakgrunn av de utfordringer som nå ligger i Norges sikkerhetspolitiske situasjon  og beslutningen om å kalle inn Forsvarsrådet for første gang på mange år  vil Høyre be om en redegjørelse. Regjeringen må klargjøre om den i denne situasjonen vil fortsette å øke avviket mellom mål og midler i Forsvaret.
Russlands bruk av militærmakt i Tsjetsjenia viser at utviklingen i Russland ikke er tilfredsstillende for Norge. Ingen vet hvem som styrer de russiske militære styrker. Ingen vet hvem som har politisk kontroll i Moskva. Ingen vet hvordan Russland vil forholde seg til omverdenen fremover. Det er ingen grunn til å ta sjansen på at det kommer roligere tider.
Tiden er nå inne for Arbeiderpartiet til å snu og vende tilbake til Forsvarskommisjonens innstilling, som Arbeiderpartiet i sin tid selv støttet. Den historiske lærdom er at forsvaret må være forberedt. I det øyeblikk en trusel bygger seg opp er det alt for kort tid til å rette på gamle synder.
Kosmo innrømmet i Oslo militære samfund at det «kan ta noe lengre tid å realisere krigsstrukturen enn det forsvarskommisjonen la til grunn, som var 2012.» Når Arbeiderpartiet allerede har sørget for en oppsamlet underdekning i forhold til forsvarskommisjonens forutsetninger på hele 3,8 milliarder kroner er det fare for at vi aldri vil klare å ta igjen etterslepet hvis det ikke snart skjer noe.
Arbeiderparti-regjeringen bør tenke igjennom hvilke signaler vi gir til våre europeiske og amerikanske allierte. Etter folkeavstemningen, hvor vi takket nei til å samarbeide på den måten hele Europa har valgt  og som USA har gitt sin aktive støtte  må vi ikke gi inntrykk av at vi ikke engang bryr oss om vår egen sikkerhet. Hvordan skal vi kunne appellere om sikkerhetspolitisk støtte hvis vi selv holder avstand til våre nærmeste og heller ikke tar et troverdig ansvar for oss selv?
