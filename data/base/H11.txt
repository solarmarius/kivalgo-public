
SAMLINGSPARTIET NY FREMTID
POLITISK
PROGRAM
FOR
(SNF)
HANDLINGSPROGRAM
Revidert av landsmøtet 1997
FORVALTNING
Rammene for næringsliv og den enkelte bør være forutsigbare. Lover og regler må være så enkle og oversiktlige som mulig, og ikke være basert på skjønnsmessige vurderinger. Slik sikres likhet for loven.
Stortinget representerer folket. Minst mulig makt bør derfor delegeres til regjeringen, som kun skal være et utøvende organ. Storting, regjering og domstolene skal respektere grunnloven.
Samlingspartiet Ny Fremtid vil:
SENKE TERSKELEN FOR HVA MAN MÅ SØKE OM. Retten til eiendom innebærer også en klar råderett over din egen eiendom. Det bør ikke være nødvendig å søke offentlige instanser om alt mulig. Utgangspunktet må i alle saker være at søknaden innvilges. Det skal klare begrunnelser til for å gi avslag på for eksempel en byggesøknad. Samtidig bør det kreves større ansvar av eier ved overtramp i slike saker.
INNFØRE KLARE FRISTER PÅ BEHANDLING AV SØKNADER I OFFENTLIG FORVALTNING. Siden utgangspunktet på alle søknader skal være «JA», bør en søknad regnes som innvilget hvis man ikke har fått svar innen fristens utløp.
AUTOMATISK ERSTATTE TAP OG UTGIFTER FOR DEN SOM FÅR MEDHOLD PÅ KLAGE I FORVALTNINGSSAKER.
FJERNE DETALJREGULERINGER I PLAN- OG BYGNINGSLOVEN. Du skal i prinsippet kunne bygge slik du vil. Sertifiserte håndverkere bør ha ansvaret for å følge de nødvendige reguleringene og forskriftene.
NÆRINGSLIV/SKATT
Alle deler av samfunnet er avhengig av verdiskapningen i et lønnsomt næringsliv. For eksempel er et effektivt og blomstrende næringsliv det eneste botemidlet mot arbeidsløsheten.
Fortjeneste (profitt) er derfor et positivt og vitalt begrep.
Statens hovedoppgave er å legge til rette for vekst og utvikling i privat sektor. Næringslivet må få enkle og oversiktlige rammebetingelser. Ingen ordninger må virke straffende på verdiskapningen.
Grunntanken må være at alle økonomiske ressurser eies av den enkelte selv. Det offentlige forvalter bare en del av verdiskapningen for å utføre visse oppgaver til folkets beste. Eiere må få større frihet, så de også kan ta et større ansvar.
Samlingspartiet Ny Fremtid vil:
BYGGE NED OFFENTLIG SEKTOR. Mye av offentlig forvaltning handler om å flytte penger. Når statens oppgaver begrenses, kan byråkratiet reduseres. Mange funksjoner bør overlates til private instanser og ideelle organisasjoner. Offentlig sektor bør så langt det er mulig kjøpe sine tjenester av private, i stedet for å ha egne «avdelinger» til dette.
PÅ SIKT FJERNE INNTEKTSSKATTEN, både for private og bedrifter. Man bør heller ha et differensiert momssystem. Skatten bør ligge på forbruket isteden for på inntekten. Slik kan bedriftens overskudd skape større verdier og flere arbeidsplasser. På denne måten unngår man også rent skattemotiverte disposisjoner som ikke er til nytte for noen.
FJERNE OFFENTLIG STØTTE TIL BEDRIFTER. I dag bruker vi mye av overskuddet fra lønnsomme bedrifter til å opprettholde de som går med underskudd.
ARBEIDE FOR AT BEDRIFTER OG ARBEIDSTAKERE FÅR STØRRE FRIHET TIL Å INNGÅ SELVSTENDIGE AVTALER OG ORDNINGER. Næringslivet og arbeidsmarkedet er best tjent med at organisasjonsveldet får mindre betydning. Dette vil særlig hjelpe næringslivet i distriktene og mindre bedrifter generelt.
FJERNE TILTAK SOM «STRAFFER» VERDISKAPINGEN, som for eksempel unødvendig byråkrati, investerings- og arbeidsgiveravgift, delingsmodellen m.v.
PÅ SIKT AVVIKLE STATSBANKENE.
AVGRENSE OPPGAVENE OG VIRKEFELTET TIL SND (Statens Nærings- og distriktsutbyggingsfond). Fondet kan investere sine penger på en forsvarlig måte, men ikke gjøre seg til en maktfaktor på finansmarkedet eller i næringslivet forøvrig.
ÅPNE FOR AT BEDRIFTER KAN GI DIFFERENSIERTE LØNNINGER. Enhver bedrift må kunne tilby den lønna den vil. Tariffavtaler må få mindre betydning. Dette vil gjøre industrien mer smidig og effektiv.
FJERNE ALLE FORDELER SOM ER HJEMLET I LOV VED MEDLEMSKAP I FAGFORENINGER. Det skal selvsagt være frihet til å organisere seg, men også frihet til å la være. Det er ikke statens oppgave å oppmuntre eller hindre medlemskap i noen organisasjoner i det hele tatt.
INNFØRE BINDENE AVSTEMNING PÅ HVER BEDRIFT VED EN EVENTUELL STREIK. Hvis det er et flertall mot aksjoner ved en bestemt bedrift, skal det ikke kunne streikes. Alle ansatte på bedriften skal kunne gi sin stemme, enten de er organisert eller ikke.
STIMULERE TIL KOMBINASJONSBRUK INNEN PRIMÆRNÆRINGEN. Dette vil kreve mindre offentlige overføringer og fremme en mer forsvarlig ressursforvaltning (særlig innen fiske). Det vil også styrke og stimulere distriktene. I distriktspolitikken vil SNF oppmuntre til mer satsing på reiselivsnæringen, både som hovednæring og som en del av kombinasjonsbruk.
Flere av disse endringene vil ha store konsekvenser for enkeltmennesket og næringslivet. De bør derfor innføres gradvis slik at det ikke påføres personer eller næringsliv store problemer.
MILJØVERN
Ingen har rett til å skade andres liv eller eiendom gjennom å ødelegge miljøet. Miljøvern er nødvendig for å sikre alle de samme mulighetene, og er derfor en av statens oppgaver. Ressursene må forvaltes på en forsvarlig måte, så skaperverket blir bevart til kommende generasjoner. All planlegging og regulering må derfor ta hensyn til økologien.
Tiltak og begrensninger på miljøsiden må gjelde alle på samme måten. Prinsippet må være «likhet for loven».
Samlingspartiet Ny Fremtid vil:
ØREMERKE MILJØAVGIFTER. Den som forurenser skal i prinsippet være ansvarlig for å rydde opp etter seg. Så langt det er mulig, bør dette skje uten direkte inngripen fra offentligheten. Der det er nødvendig, kan miljøavgifter kreves for å bøte på skade. Disse pengene skal da brukes til det de er ment for. I slike tilfeller skal bedriften ikke betale mer enn det faktisk koster å rydde opp.
EKSPORTERE MER GASS TIL EUROPA. Norsk gass kan erstatte kull som energikilde i Europa. Dette vil gi mindre forurensing, også for oss.
SAMFERDSEL
God kommunikasjon er en viktig forutsetning for et effektivt næringsliv, og er et offentlig ansvar. Men SNF ønsker ikke å basere sin politikk på den materielle veksten alene. Her må man også ta hensyn til miljøet. Utbyggingen av samferdselsstrukturen bør være økologisk forsvarlig. Det må også være et rimelig samsvar mellom nytte og pris på alle prosjekter.
Samlingspartiet Ny Fremtid vil:
AT NSB SKAL DRIVES ETTER BEDRIFTSØKONOMISK HENSYN. Jernbanen forurenser lite, og bør ta over mye av godstrafikken i Norge. Imidlertid bør NSB drives så effektivt som mulig innenfor disse rammene.
SETTE ALL VEIBYGGING O.L. UT PÅ ANBUD. Staten skal kun planlegge og finansiere utbygging av vei- og jernbanenettet. Bygging og vedlikehold bør ut på anbud til privat sektor.
REDUSERE BESKATNINGEN PÅ PERSONBILER. SNF ser ikke på bilen som en luksusgjenstand, men som et nødvendig kommunikasjonsmiddel. SNF går inn for kraftig reduksjon av skatt på bensin. Norge er et vidstrakt land med en grisgrendt befolkning. Det må være feil at Norge, med egen oljeproduksjon, skal ha en bensinpris over mange land vi kan sammenligne oss med.
HELSE- OG SOSIALPOLITIKK
Politikken på dette feltet må bygge på udiskutable og selvfølgelige rettigheter for pasienter/klienter.
Denne sektoren er et felles ansvar for alle i samfunnet. Det hverken kan eller bør overlates helt til et profesjonelt, upersonlig apparat. Omsorgen for trengende vil alltid være en oppgave for medmennesker med personlig engasjement.
Samlingspartiet Ny Fremtid vil:
ORGANISERE HELSEVESENET ETTER ET KUNDEPRINSIPP. Dette vil gi pasienter muligheten til å velge hvor de vil behandles. Hele helsevesenet blir dermed tvunget til å møte pasientenes behov for effektiv service.
OMDANNE OFFENTLIGE SYKEHUS, SYKEHJEM/ALDERSHJEM ETC. TIL SELVSTENDIGE BEDRIFTER. Private må få større adgang til å drive egne sykehus o.l. Vi vil gjøre det enklere å starte private institusjoner for rusmiddelomsorg, eldre- og sykehjem etc. Dette gjelder både juridisk og finansielt. I prinsippet er det ikke nødvendig at stat eller fylke driver sykehus i det hele tatt.
FOREBYGGE BRUK AV ALKOHOL. Alkoholmisbruk er et samfunnsproblem både menneskelig og økonomisk. Vi vet at en betydelig prosentandel av befolkningen rett og slett ikke tåler alkohol. Bl.a. gjelder dette de som starter å drikke i for ung alder. SNF vil gå inn for kraftig styrking av kunnskapen om alkoholens skadevirkninger. Det offentlige skal gå fram som et godt eksempel.
OPPRETTHOLDE HØYE AVGIFTER PÅ ALKOHOL. Alkoholmisbruk gir helsevesenet store ekstrautgifter. For hver krone det offentlige får inn i alkoholavgifter går 4 kroner ut. I tillegg skaper alkohol store sosiale problem, både for familien, omgivelser og samfunn. De som velger å nyte alkohol bør derfor betale dette i form av høye avgifter på alkoholen.
STYRKE INFORMASJONEN OM TOBAKKENS SKADEVIRKNINGER. Det er bevist at tobakk gir betydelig risiko for kreft og flere andre alvorlige sykdommer. Salg av tobakk bør derfor være underlagt høye avgifter og være vanskelig tilgjengelig for ungdom. Røyking må kun skje inne i spesielle røykerom. Forebyggende arbeid for å redusere bruken av tobakk skal intensiveres.
FJERNE LOVEN OM SELVBESTEMT ABORT. Det er en selvfølge at et samfunn som bygger på kristne grunnverdier sikrer fullt vern av alt menneskeliv - fra unnfangelse til naturlig død. Svangerskapsavbrudd (provosert abort) kan derfor ikke aksepteres, med mindre det er alvorlig fare for morens liv. Det skal være «likhet for loven», også for barnet i mors liv.
GJØRE DET ENKLERE Å ADOPTERE/BORTADOPTERE BARN I NORGE.
JUSTISPOLITIKK
En av samfunnets viktigste oppgaver er å beskytte borgerne mot urett og kriminalitet. Straff skal både beskytte samfunnet, være avskrekkende på forbrytere og om mulig hjelpe mennesker inn i et lovlydig liv.
Samlingspartiet Ny Fremtid vil:
TILPASSE POLITIETS KAPASITET TIL DET FAKTISKE NIVÅET PÅ KRIMINALITETEN. Det samme gjelder rettsvesenet og fengslene.
I PRINSIPPET STRAFFE HVER ENKELT LOVBRUDD FOR SEG. Det bør være forskjell på å stjele én bil og tre biler. Innen en gitt strafferamme bør dommer summeres opp og sones etterhvert. Lovens strengeste straff bør økes i tilfeller med flere drap eller mord.
LA FANGER SONE FULL TID. Det bør bare være unntaksvis at fanger slipper tidlig ut pga. at vedkommende positivt har endret sin innstilling og levesett. Et fengselsår bør forøvrig tilsvare et kalenderår.
GJØRE FYSISK ARBEID TIL EN VESENTLIG DEL AV SONINGEN. Et fengselsopphold skal ikke pasifisere de innsatte. Det beste middel mot misnøye, rus og vold i fengslene er en regulert og travel arbeidsdag. Arbeid er også egnet til å gi mennesker disiplin, ferdigheter og selvrespekt.
LEGGE STOR VEKT PÅ REHABILITERING AV FANGER. Straffen for en ulovlig handling må avsluttes når fangen har sonet ferdig. Lovbrytere må få en reell mulighet til å skape seg et nytt ståsted med respekt og selvrespekt.
BARN OG FAMILIE
Familien danner grunnen i alle kjente sivilisasjoner. Det livslange ekteskapet mellom en mann og en kvinne er grunnsteinen i samfunnet vårt og er den eneste samlivsform Bibelen godkjenner.
Barneoppdragelse er foreldrenes ansvar og rettighet, og kan ikke overlates til offentlige instanser. SNF mener det er til alles beste at barna har mest mulig kontakt med foreldrene, og vil legge til rette for dette. Den ene av foreldrene bør kunne være hjemme mens barna er små uten økonomiske problemer.
Samlingspartiet Ny Fremtid vil:
FREMME KONTAKTEN MELLOM GENERASJONENE. SNF vil strebe etter en struktur for familie og nærmiljø som fremmer slik kontakt. Dette vil øke den gjensidige forståelsen og respekten. SNF vil legge til rette for at alle aldersgrupper kan integreres i et fellesskap.
REDUSERE DEN OFFENTLIGE STØTTEN TIL ALLE BARNEHAGER. Når støtte blir gitt til foreldrene ved kontantstøtte, kan foreldrene velge mellom å kjøpe barnehageplass, ansette praktikant eller selv være hjemme.
FJERNE PARTNERSKAPSLOVEN OG ALLE SÆRORDNINGER FOR SAMBOENDE PAR. Lovverket bør bare forholde seg til ekteskapet mellom en mann og en kvinne. Legalisering av samlivsformer som bryter med vår kultur og tradisjon vil bare være med å løse opp normene i samfunnet.
SKOLE OG UTDANNING
Barnas oppdragelse er foreldrenes ansvar. Skolens rolle er å understøtte og videreføre denne oppdragelsen ved å formidle kunnskap og kultur.
Sentrale mål må være ansvarsfølelse, individuell vekst og respekt for foresatte. Undervisningen bør ikke og kan ikke være «verdinøytral».
Samlingspartiet Ny Fremtid vil:
PRIORITERE BASISFAGENE I GRUNNSKOLEN. Dette vil gi et høyere nivå i hele skoleverket. Klare mål om kunnskap og effektivitet og større hensyn til individuelle forskjeller bør prege hele skolesektoren.
BEDRE KÅRENE FOR PRIVATE SKOLER. Private skoler må få juridiske og økonomiske muligheter til å bli et reelt alternativ til den offentlige skolen. Bevilgningene til skoleverket bør følge elevene, slik at elevene «kjøper» skoleplass der de ønsker.
AT MAN IKKE KAN VURDERE EN ELEV ETTER KARAKTER ALENE. Samfunnet må legge til rette for ulike teoretiske og/eller praktiske tilbud. Elever i videregående skole må ha mulighet til å gjennomføre analyser og tester som hjelp til å identifisere sine sterke egenskaper. Under slike forutsetninger mener SNF at det er viktig med karakterer som et motivasjonsgrunnlag.
AT FORELDRENE SKAL HA RETT TIL Å TA BARNA UT AV UNDERVISNING SOM STRIDER IMOT DERES OVERBEVISNING.
AT KRISTENDOMSUNDERVISNINGEN SKAL VÆRE I OVERENSTEMMELSE MED BIBELEN. Den skal ikke blandes med andre religioner og humanetikk. Det skal være full fritaksrett, men de som får fritak skal isteden følge et orienteringsfag i kristendom.
ØKE STIPENDANDELEN TIL STUDENTER. Studenter bør få større deler av sine studier dekket av stipendier. Resten av utdanningen må studenten finansiere på annet vis, for eksempel ved å jobbe ved siden av studiene eller gjennom lån i lånekassen eller andre banker. Alle må kunne jobbe så mye de ønsker ved siden av studiene uten å få mindre stipend. Bedrifter bør stimuleres til å ta inn studenter på deltid. Studentene som benytter dette tilbudet tilegner seg verdifull erfaring fra arbeidslivet. Dette vil gjøre studentene mer ansvarlige for hvordan de legger opp studiene og disponerer tiden.
SENKE INNTAKSKRAVENE PÅ FØRSTE FAG MAN STUDERER VED UNIVERSITETER. Resultatet der bør avgjøre om man kommer videre på neste fag eller nivå, der terskelen bør være langt høyere. Slik vil prestasjonene på de første studiene telle mer enn resultatene fra videregående skole når man skal videre på universitetet. En lignende ordning bør innføres for de ikke frie utdanningssystemer.
STYRKE FORELDRENES RETT til å velge skole og utdanningsform. Dette kan best gjøres ved å styrke de private skoletilbudene.
ELDREPOLITIKK
Samfunnet trenger sårt den erfaring, kunnskap og livsvisdom som mange eldre mennesker har. De eldre er også viktige bærere og formidlere av kultur, og er verdifulle når fellesskapet skal dannes og formes.
Det er viktig å understreke at de eldres pensjon er deres egne penger som de får tilbake. Det er ikke staten som er snill og hjelpsom.
Samlingspartiet Ny Fremtid vil:
STIMULERE DE ELDRE TIL Å DELTA AKTIVT I SAMFUNNET. Deltagelse, aktivitet og engasjement motvirker også effektivt at mennesker sløves ned.
GJØRE DE ELDRE TIL KUNDER ISTEDET FOR PASIENTER. De eldre bør få større del av støtteordninger utbetalt direkte. Slik kan de selv velge hvor de vil kjøpe tjenester som hjemmehjelp, hjemmesykepleie etc. Da kommer service i sentrum, og tilbudet blir betydelig bedre. Det vil også gi mange tilbake en del av selvrespekten.
INNFØRE EN MER FLEKSIBEL PENSJONSALDER. Synet på eldre som ressurspersoner taler for en mer fleksibel ordning. De som vil være i aktivt arbeid lenger enn vanlig bør få anledning til dette.
GI PENSJON TIL MENNESKER I PRIVAT OMSORG. De som er hjemme med barn eller har omsorg for slektninger eller andre, bør få tilleggspensjon som om de var i betalt arbeid hele den aktuelle perioden.
KULTUR OG IDRETT
SNF mener kulturen i prinsippet skal være fri for politisk styring. Statens eneste oppgave er å legge den rettslige rammen for menneskers egne valg. Når politikerne vil styre kursen på kulturlivet, fører dette til passivitet og stagnasjon.
I dag forsvinner store deler av kulturmidlene i administrasjon i fylke og kommune.
Samlingspartiet Ny Fremtid vil:
FJERNE ELLER REDUSERE STATLIG STØTTE TIL KULTUREN. SNF vil ha et åpent marked for kultur, der folk kan bruke pengene sine på de tilbudene de selv vil benytte eller støtte opp om. Slik kommer ressursene til de positivt byggende aktørene i kulturen.
STØTTE UNGE OG TALENTFULLE KUNSTNERE, FORFATTERE, MUSIKERE O.A. MED STIPENDIER, PRISER O.L. Disse bør velges av en bred folkejury.
KIRKE/TROSSAMFUNN
Enhver menighet og ethvert trossamfunn må kunne stå fritt i forhold til politiske strømninger og motsetninger.
Samlingspartiet Ny Fremtid vil:
FRIGJØRE DEN NORSKE KIRKE FRA STATEN I ALLE STYRINGSASPEKT. Spesiell økonomisk støtte til dette trossamfunnet bør også falle bort. Selvstendige, frie menigheter kan fortsatt utøve handlinger som dåp, vielse og begravelse. Ved et skille mellom stat og kirke bør hver enkelt menighet beholde kirkebygg og tilhørende eiendommer uten vederlag. Unntatt er regulerte gravplasser. Registrerte trossamfunn bør kunne få godkjent egne gravplasser der det er forsvarlig.
INNVANDRINGSPOLITIKK
SNF vil i utgangspunktet praktisere en restriktiv innvandringspolitikk. Ressursene kommer flere til gode når mennesker blir hjulpet i eller nær hjemlandet. SNF mener den beste hjelpen kommer gjennom de kristne/humanitære organisasjonene som arbeider i de aktuelle landene, og vil i større grad støtte disse.
Reelle flyktninger bør imøtekommes av det norske samfunnet. Likevel må det stilles visse krav til integrering og tilpasning. Flyktninger bør ikke få varige særordninger som skaper grobunn for rasisme og fremmedhat.
Samlingspartiet Ny Fremtid vil:
INNFØRE OBLIGATORISK UNDERVISNING FOR ALLE SOM SKAL BO I NORGE OVER LENGRE TID. Innvandrere og flyktninger bør få grundig opplæring i norsk språk, kultur, lovgivning og samfunn. Dette vil hjelpe integreringen, og forhindre ghettoer i byene våre.
UTVISE KRIMINELLE UTLENDINGER. Mennesker som bruker et fiktivt asylbehov for å drive sin virksomhet i Norge må overvåkes og utvises. Dette vil fjerne noe av grobunnen for fremmedhat. Rettssikkerheten for utlendinger i Norge må være den samme som for nordmenn.
UTENRIKS-, SIKKERHETS- OG BISTANDSPOLITIKK
Det er statens oppgave å bestemme Norges forhold til andre nasjoner. Norsk utenrikspolitikk skal ikke styres av særinteresser eller pressgrupper, men slik folket i stort er best tjent med.
Stortinget skal ikke avgi suverenitet til noen, men internasjonale avtaler kan være av det gode. Er en avtale først inngått, skal Norge gjøre alt for å holde sin del av den. De store linjene i norsk utenrikspolitikk bør i større grad legges av Stortinget, ikke regjeringen. Det er Stortinget som er valgt av folket, og bør ha mest mulig reell makt også her.
Samlingspartiet Ny Fremtid vil:
OPPRETTHOLDE NORGES FORSVARSEVNE. Norge bør fortsette sin sikkerhetspolitiske linje med forankring i Nato. Norge må ikke få en svekket forsvarsevne.
OPPRETTHOLDE NORGES AKTIVE ROLLE I FN.
REGNE EU-SPØRSMÅLET SOM AVGJORT. Politikerne må respektere at det norske folk har sagt nei til medlemskap i EU, og regne saken som avgjort i all overskuelig framtid. Norsk politikk skal formes etter nordmenns behov, ikke etter press fra EU eller andre overnasjonale organer.
VERNE OM STATEN ISRAELS RETT TIL Å EKSISTERE. SNF vil ta hensyn til den pressede situasjonen i Midtøsten, og verne om staten Israel. Israel er opprettet av FN, og har en historisk og folkerettslig hevd på sitt område. Dette er forøvrig det eneste reelle demokratiet i dette urolige området. SNF vil gå inn for å flytte den norske ambassaden til Jerusalem.
GI DEN ENKELTE INNFLYTELSE OVER U-HJELPEN. SNF vil fjerne eller redusere statlig bistand til andre land, og basere bistandspolitikken på frivillig støtte til kristne og humanitære organisasjoner. Disse kan administrere hjelpen effektivt og målrettet. Slik har den enkelte borger større innflytelse over hva pengene går til og hvordan de brukes.
OPPRETTE ET KATASTROFEFOND. SNF vil opprette et statlig fond for øyeblikkelig hjelp til kriserammede områder i hele verden. Dette bør støttes av eksisterende beredskaps-ordninger.
EPILOG
Samlingspartiet Ny Fremtid er ikke bare en ny aktør i en allerede blomstrende partiflora. Vi er et alternativ; et instrument til å skape et nytt samfunn hvor hver enkelt av oss får tilbake vår verdighet og identitet.
Den grunnleggende politikk må være basert på et kristent verdisyn slik grunnloven forutsetter, og innenfor disse rammer gi den enkelte mest mulig frihet og trivsel.
