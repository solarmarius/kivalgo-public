
Stortinget, 20. juni 1997
Pressemelding fra Høyres stortingsgruppe v/nestleder Per-Kristian Foss
Dårlig lastebilforslag, - men bedre enn ingenting
Høyre finner det beklagelig at Senterpartiet og Kristelig Folkeparti i lengre tid har gitt lastebilnæringen det inntrykk at de vil fjerne den kraftige avgiftsøkningen på diesel som de sammen med Arbeiderpartiet gjennomførte med virkning fra 1. januar i år. Det grenser til uforsvarlig saksbehandling når sentrumspartiene etter at finanskomiteens innstilling er avgitt fremmer forslag om istedet å redusere den såkalte «vektårsavgiften» for lastebiler. Det er et langt dårligere forslag for den konkurranseutsatte del av lastebilnæringen, og kommer ingen andre transportbedrifter eller forbrukere til gode. Høyre vil likevel stemme for dette forslaget når vårt forslag om lavere dieselavgift er nedstemt, fordi det tross alt er bedre at lastebilnæringen får et håndslag i form av lavere avgifter enn ingenting.
