
Stortinget, 8. november 1995
fra Jan Petersen (H)
SCHENGEN-redegjørelsen i stortinget
Høyre er glad for at Norge nå starter reelle forhandlinger med sikte på å få en assosieringsavtale med Schengen-landene.
Høyre mener det er et hovedmål å bevare den nordiske passunionen. Fri bevegelse innen Norden er det viktigste vi har oppnådd med det nordiske samarbeidet. Den nordiske passunionen vil ikke kunne opprettholdes når Danmark, Sverige og Finland går inn som medlemmer i Schengen-samarbeidet.
Gjeninnføring av passkontroll ved svenskegrensen er bare en av konsekvensene. Det vil, ifølge justisministeren, innføres kontroll av alle personer både ved inn- og utreise.
Det er for tidlig å si hva slags innhold en assosieringsavtale mellom Norge og Schengen-landene vil få. Det viktigste er at Norge nå kommer igang med forhandlingene med sikte på å få størst mulig innflytelse i Schengen-samarbeidet.
