
10. februar 2001
Høyres Stortingsgruppe
Oddvard Nilsen:
Høyre satser på kollektivtrafikken!
Jeg er meget overrasket og skuffet over at Høyre ble stående alene med sitt forslag om å bevilge 1,2 mrd kroner til kollektivtrafikken. På bakgrunn av retorikken Ap og sentrumspartiene bruker, hadde jeg regnet med at de hadde støttet vårt forslag.
Det viser at deres tale om satsing på kollektivtrafikk er tomme ord , sier Oddvard Nilsen etter at Høyres forslag om en kraftig satsing på kollektivtrafikken ikke fikk flertall i behandlingen av Nasjonal transportplan.
Både ut fra hensynet til fremkommelighet og miljø er det nødvendig å øke bevilgningen til kollektivsektoren. Særlig er det viktig å styrke innsatsen i de sentrale strøk der trafikkproblemene er størst. Høyre foreslo derfor å øke bevilgningen til investeringer i jernbanen med 600 mill kr den kommende planperioden i forhold til Ap-regjeringens forslag. I tillegg foreslo Høyre å bevilge 1,2 mrd kroner til kjøp av persontransporttjenester. Det er nødvendig å premiere de transportselskapene som klarerer å øke passasjertallene og som har de mest miljøvennlige transportmidlene. Høyre ønsker å bruke 1,2 mrd kroner til nettopp slike tiltak. Det er også nødvendig konsekvent å bruke anbud når staten kjøper kollektivtjenester for å få mest mulig igjen for pengene.
