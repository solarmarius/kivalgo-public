
Høyres Stortingsgruppe, 28. mai 1997
Anders C. Sjaastad
Helsepolitisk skandale
Stortingsrepresentant og leder i Oslo Høyre, Anders C. Sjaastad, er rystet over den lange behandlingstiden i Arbeidsdirektoratet på søknader fra firma som ønsker å leie ut helsepersonell. I Norge er det et akutt behov for flere leger og sykepleiere og vi trenger ikke å gå lengre enn til Oslo, der det er 600 ledige stillinger innenfor helsesektoren.
Det er i dag 11 firmaer som har søkt om dispensasjon for å drive med formidling av helsepersonell. Disse firmaene har nå ventet siden oktober for å få svar på sine søknader og Arbeidsdirektoratet sier at de ikke er ferdig med å behandle saken før i juli. Sjaastad sier at denne saksbehandlingen er en helsepolitisk skandale og at man nå må få en rask løsning, slik at disse utleiefirmaene kan komme igang med virksomheten sin.
Utleiefirmaene gjør en viktig jobb med å få helsepersonell som ikke ønsker fast jobb ut i arbeidslivet og skaffe ny arbeidskraft fra utlandet. Det er mange eksempler på f.eks sykepleiere med små barn som ikke vil ha en fast jobb, men som kan ta en del vikararbeid når det passer for familien, utaler Sjaastad. Manpower har f.eks søkt om å få leie ut 500 sykepleiere. Dette vil være et betydelig bidrag til å forbedre bemanningssituasjonen i det norske helsevesenet.
Anders C. Sjaastad konstaterer at Regjeringen ikke har arbeidet hardt nok for å sikre disse sakene en rask løsning. Han viser til uttalelser fra tidligere kommunalminister, Gunnar Berge, om at Regjeringen ville se på private løsninger hvis det offentlige ikke var i stand til å dekke mangelen på helsepersonell. Sjaastad etterlyser nå initiativ fra kommunalminister Kjell Opseth, slik at denne saken kan bli løst før sommeren.
