
Pressemelding Akershus Høyres årsmøte 8. mars 1997
Jan Petersen
Boligskatteforliket en skattefelle
Boligskatteforliket mellom Arbeiderpartiet og Senterpartiet er en skattefelle med introduksjonsrabatt. Uttalelsene fra Senterpartiets Lundteigen og Arbeiderpartiets Bjørnar Olsen vitner klart om at betydelige skatteskjerpelser vil bli vedtatt de kommende år.
Torsdag holdt Ap og Sp pressekonferanse der de presenterte sitt boligskatteforlik. Lederen av finanskomiteen i Stortinget Bjørnar Olsen uttalte der at Statens inntekter fra fordelsbeskatning av boliger ville gå noe ned - «i hvert fall i første omgang». Lundteigen ville ikke svare direkte på om skattetrykket ville komme til å øke i årene fremover. Stortinget fastsetter nye skattesatser hvert år - «dette er en usikkerhet som kjennetegner demokratiet» uttalte han. Dermed ser vi det vi har fryktet at alliansen mellom Arbeiderpartiet og Senterpartiet vil sørge for samme utvikling som vi har sett ved "toppskatten". "Skattetrykket økes år for år - og helt alminnelige mennesker rammes - stikk i strid med alle løfter." Derfor fastholder jeg hva jeg har sagt før: vi får boligskatt med introduksjonsrabatt. Her er det opplegg for skatteøkninger. Vi skal ikke glemme at Jagland stoppet forliket i et døgn fordi han ikke syntes inntektene ble høye nok. Jeg tror ikke han har gitt seg med dette.
Ap/Sps begrunnelse for å beholde fordelsbeskatningen ble meningsløs dersom skatten ikke skal gi inntekter. Det ville være tøvete å foreta en omfattende og dyr nytaksering av eiendommer dersom det virkelig var slik at bare noen få ble rammet. Realiteten er nok derfor at trippelbeskatningen av bolig - fordelsskatt, formuesskatt og eiendomsskatt - fortsatt vil gjøre dype innhugg i allminnelige menneskers husholdningsbudsjetter. Dette strider mot Høyres syn. Høyre mener at boligen skal være et hjem - ikke et skatteobjekt. Derfor vil Høyre avskaffe fordelsbeskatningen og fjerne formuesskatten i løpet av en fireårs periode. I tillegg vet alle at Høyrestyrte kommuner ofte har fjernet eiendomsskatten.
Arbeiderpartiets og Senterpartiets påstander om at deres nye beskatningsforslag vil fjerne urettferdigheten i boligskattesystemet står ikke til troende. Like hus, med identisk beliggenhet og standard vil kunne få helt forskjellig skatt. Det nye aldersfradraget innebærer at nye hus kommer usedvanlig dårlig ut. Eiere av slike hus kan komme til å måtte betale mange ganger mer skatt enn naboen til tross for at husene er nøyaktig like mye verdt.
Derfor fortsetter Høyre sin kamp mot boligskatten med uforminsket styrke. Det blir en viktig sak ved høstens valg. Mister Ap, Sp, SV og RV sitt flertall - og sjansene for det er til stede - vil det være flertall for å fjerne fordelsbeskatningen. Heldigvis er KrF og Venstre med oss her - og vi kan konstatere den første sprekken i det såkalte sentrumssamarbeidet bare noen dager etter at de tre partiene erklærte at de skulle danne et felles alternativ.
