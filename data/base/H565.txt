
Oslo, den 2. oktober 1998
Jan Petersen
Regjeringen uten politisk kurs og visjoner
Årets trontale tyder på at Regjeringen mangler idéer og saker den ønsker å gjennomføre. Trontalen er i det store og hele ikke annerledes enn at den kunne vært holdt under en Arbeiderparti-regjering.
Regjeringens kursvalg er usynlig, i stedet er den lange linje begrenset til at Regjeringen skal ha et «konstruktivt samarbeid fra sak til sak» med partiene i Stortinget. Regjeringen frafaller ambisjoner i enkeltsaker, eller skaper uklarheter om egen politikk:
* Regjeringens trontale mangler ambisjoner om å satse på utdanning og gjøre Norge til en kunnskapsnasjon.
* Regjeringen ødelegger en ikke-sosialistisk enighet om å styrke barnefamilienes økonomiske situasjon ved å legge opp til at skatte- og avgiftsøkninger er nødvendige. Dette kommer på toppen av de renteøkningene de samme familiene har opplevd.
* Småbedriftene skal avspises med et fornyet løfte om at en handlingsplan vil komme, samtidig som deres økonomiske situasjon ser ut til å bli forverret i budsjettet.
* Regjeringen later som den satser på distriktene ved at den lover at arbeidet med å desentralisere arbeidsplasser fortsetter! Dette er et meningsløst utgangspunkt all den tid trenden er en sentralisering av arbeidsplassene.
* Regjeringen gir fortsatt uttrykk for at utbyggingen av samferdselstilbud er et viktig næringspolitisk og distriktspolitisk virkemiddel, samtidig som den har gitt opp å oppfylle egne løfter om satsing på samferdselsinvesteringer.
* Regjeringen gir et inntrykk av at flyktningepolitikken er myket opp. Dette er i strid med statsrådens egne redegjørelser i Stortinget.
Det er fortsatt et mysterium hva sentrumsprofilen til Regjeringen består i.
