
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
KRAV TIL INNSATS
for felles framtid

ARBEIDSPROGRAM FOR DET NORSKE ARBEIDERPARTI
1990 - 1993





KAPITTEL 1: INNLEDNING
KRAV TIL INNSATS
FOR FELLES FRAMTID

Arbeiderpartiet vil ha et samfunn preget av frihet og mangfold. Sosial og økonomisk trygghet for alle er grunnleggende. Den viktigste forutsetningen for dette er arbeid til alle. Felles løsninger bygd på solidariteten mellom menneskene, er viktige redskaper for å sikre likhet og rettferdighet.
     Arbeiderpartiet vil fornye og styrke det norske velferdssamfunnet. Målet er at flest mulig, gjennom egen innsats og felles rettigheter, blir i stand til å ta vare på seg selv og andre. For å få det til, må vi ha en sterk og smidig offentlig sektor og ordninger som stimulerer den enkelte til å ta ansvar for seg selv og for andre. Sammen må vi øke innsatsen. Vi må også vise økt ansvar i nærmiljøene og i familiene for å hindre at sosiale problemer oppstår. Da får vi flere penger som kan settes inn for å skape økt trygghet for de eldre og bedre vilkår for barn og ungdom.
     For å løse de store velferdsoppgavene i åra framover, må vi skape mer. Innsatsen for å gi landet et mer moderne og vekstkraftig næringsliv må fortsette. Derfor blir den sentrale oppgaven i neste fireårsperiode å fortsette arbeidet med å få økonomien inn på trygg grunn og sikre den fulle sysselsettingen. Dette stiller krav til oss alle. 
     Arbeidsinnsatsen i samfunnet kan først og fremst økes ved å forbedre arbeidslivet slik at flere blir i stand til å delta aktivt. Arbeiderpartiet vil samarbeide med fagbevegelsen blant annet om arbeidstidsreformer som gjør arbeidslivet vårt mer produktivt og menneskelig. 
     Arbeiderpartiets svar for å nå disse målene er å skape mer, fordele bedre og 
utløse nye krefter. Da får vi råd til nye løft. 
     Alt vi som enkeltmennesker og samfunn gjør, påvirker miljøet og samspillet i naturen. Arbeiderpartiet vil at hensynet til et godt miljø skal være en avgjørende forutsetning for sosial og økonomisk utvikling.
     Den internasjonale utviklingen bringer landene inn i et stadig sterkere avhengighetsforhold til hverandre. De viktigste oppgavene i internasjonal politikk er å arbeide for fred, rettferdighet og en bærekraftig utvikling basert på hensynet til miljøet. Arbeiderpartiet vil sørge for at Norge spiller en avgjørende rolle i denne utviklingen. 
     Gjennom dette programmet har Arbeiderpartiet utformet den politikk som skal til for å nå målene om en høyere livsstandard og et kvalitativt bedre samfunn både nasjonalt og internasjonalt. 



Vi må velge

Arbeid til alle er Arbeiderpartiets fremste mål. Arbeidsløshet er sløsing med samfunnets og den enkeltes ressurser. Retten til arbeid er også grunnlaget for den enkeltes identitet og selvrespekt. 
     Det vil i åra framover bare være rom for en begrenset vekst i det offentlige forbruket. Derfor må vi ta stilling til hva som er de viktigste oppgavene og hva landet har råd til. I fireårsperioden vil vi først og fremst sette kreftene inn på å løse disse oppgavene: 

· En bolig til å leve med. Arbeiderpartiet vil øke tilgangen på rimelige boliger av nøktern standard. Samtidig vil vi utvikle boliglånsordningene slik at belastninger ved avdrag og renter blir så lav som mulig for familier i etableringsfasen. 
· Mere kunnskap til flere. Arbeiderpartiet vil satse på livslang læring og legge forholdene enda bedre til rette for at flere kan lære mer. Elevene må få mer tid i skolen. Dette er særlig viktig i grunnskolen der mye av grunnlaget for videre læring seinere i livet legges. Derfor går vi inn for å utvide undervisningstiden i småskolen. Etter hvert som en utvidet skoledag kommer i stand, vil vi gi seks-åringene et undervisnings- og aktivitetstilbud. Den obligatoriske grunnskolen må da utvides til ti år.
· Større trygghet for barna og barnefamiliene. Vi går inn for å bygge flere barnehager og øke svangerskapspermisjonen til ett år. Grunnskolens åpningstid skal også utvides slik at de yngste elevene er sikret et aktivitetstilbud utover undervisningstiden. Dette vil skape større trygghet i barnas hverdag.
· En trygg og aktiv alderdom. De eldre er med sin erfaring og livskunnskap en viktig ressurs i samfunnet. Vi vil sikre de eldre rett til, og praktisk mulighet til, utfoldelse og deltakelse i samfunnslivet på egne premisser. Fra samfunnets side vil vi sikre de av de eldre som har behov for det en tjeneste og et omsorgstilbud som er vårt velferdssamfunn verdig.
· Større ansvar for miljøet. Arbeiderpartiet vil at hensynet til miljøet kommer inn i styringen og forvaltningen av samfunnets ressurser på alle områder. Vår økonomiske utvikling skal være bærekraftig, slik at vi ikke undergraver miljøet for våre etterkommere.



Vi må skape mer

For å ha råd til å løse de store velferdsoppgavene i årene fram mot århundreskiftet, må vi skape mer. Den store utfordringen er hvordan vi kan få mer igjen for innsatsen både i den offentlige og i den private sektoren. 
     Med vår levestandard trenger vi en betydelig import fra utlandet. Derfor må vi ha et sterkt og eksportrettet næringsliv for å kunne betale for denne importen.
     Store oljeinntekter har gitt oss fordeler i mange år. Den videre utviklingen i levestandarden må vi skape ved egen innsats. Vi kan ikke leve på lån som seinere generasjoner skal betale.
     Norge har fremdeles et stort underskudd i utenriksøkonomien. Vi har bak oss en periode der vi har måttet redusere det private forbruket. Ved felles løft er det skapt rom for vekst i de næringene som kan gjøre oss mindre avhengige av oljeinntektene.
     Industrien og de øvrige konkurranseutsatte næringene må være motoren i gjenreisingen av norsk økonomi. Arbeiderpartiet vil føre en politikk for vekst og omstilling i disse næringene. Derfor er det nødvendig å holde inflasjonen i Norge på nivå med våre handelspartnere. De konkurranseutsatte næringene må være lønnsledende. Vårt svar er en solidarisk lønnspolitikk som sikrer en slik utvikling. Overskudd som følge av lønnsmoderasjon, må gå til investeringer, forskning og utvikling, til miljøtiltak og til opplæring for de ansatte.
     Bedriftsbeskatningen skal legges om slik at skattemotiverte plasseringer reduseres. Arbeiderpartiet vil sikre styring og konkurranse på bank- og kredittmarkedet ved å styrke statsbankene og gjennomføre skattereformer. Postsparebanken og Postgiroen skal slås sammen og gjøres til en slagkraftig og utadvendt Norges Postbank. 
     Arbeiderpartiet vil styrke bedriftsdemokratiet og gi de ansatte mer innflytelse og ansvar. 
     Arbeiderpartiet vil utløse menneskelige ressurser ved å satse sterkere på å utbre samvirke som organisasjonsform i nærings- og samfunnsliv.
     Arbeiderpartiet vil stille større krav til effektivitet både i den offentlige sektoren og i den private sektoren. Vi vil redusere avstanden mellom dem som tar beslutningene og dem de angår. Det må gis mulighet til valgfrihet innen de offentlige tjenestene for å møte individuelle behov. Omstillinger og økt effektivitet i offentlig sektor bidrar til økt verdiskaping og er en forutsetning for vekst også på andre områder i samfunnet.

En større del av offentlige inntekter må brukes til å lage gode tjenester for befolkningen. Overføringer som ikke har en klar målsetting i forhold til utjevning eller bosetting, må begrenses.



Vi må fordele bedre

Arbeiderpartiet vil inn i 90-åra utvide fordelingspolitikken og legge vekt på:

· å fortsette et aktivt reformarbeid for et mer rettferdig skattesystem og økt inntektsutjevning.
· å bygge ned ulikheten mellom generasjoner. Utgiftene og inntektene over livsløpet må jevnes ut slik at ikke de største utgiftene kommer når inntekten er minst.
· å bygge ned forskjellene mellom de som har og de som ikke har tilgang på de offentlige fellesgodene. Det viktigste løftet blir å nå målet om barnehageplass til alle barn og å utvide tilbudet innen eldreomsorgen.

     Et rettferdig samfunn er et harmonisk og godt samfunn, der alle yter etter evne. Rettferdig fordeling gir økonomisk vekst og mer penger til fellesgodene.
     Gjennom skattepolitikken skal vi sørge for inntekter til fellesgoder og sikre en rettferdig inntektsfordeling. Arbeiderpartiet vil ikke øke det samlede skattetrykket på vanlige arbeidsinntekter. De som har mest, må yte mer til fellesskapet. Beskatningen må vris fra skatt på arbeidsinntekter, og over til skatt på formue og eiendom og ulike miljøavgifter og miljøskatter. Skattepolitikken må stimulere til økt sparing.
     Arbeiderpartiet vil gjøre boligfinansieringen mer treffsikker slik at de som trenger det mest, skal få subsidier. Andre skal ha muligheten til rimelige, men ikke-subsidierte lån gjennom Husbanken eller Norges Postbank. 



Vi må utløse nye krefter

Vårt mål er å gi den enkelte større muligheter til å ta vare på seg selv i fellesskap med andre. Folk må påta seg et større ansvar og Arbeiderpartiet vil bygge opp under dette ansvaret med tiltak og reformer. Vi må modernisere offentlig virksomhet, styrke bedriftsdemokratiet og satse på deltakermedvirkning gjennom kooperative organisasjonsformer.
     Enkeltmenneskets evner og arbeidskraft er til for å brukes. Mulighetene til personlig utvikling og tilrettelegging av arbeidet kan bli bedre. Arbeiderpartiet vil også ta initiativ til lovgivning og avtaler som gir arbeidstakerne rett til utdanning og egenutvikling.
     Folk må få større valgfrihet i forholdet mellom fritid, arbeidstid og familieliv. Den enkelte bør ha større frihet ved økt valgfrihet i arbeidslivet innenfor rammen av samfunnsmessige kjøreregler og kollektive avtaler. Slik kan hver enkelt få utnyttet sine krefter bedre til beste for samfunnet og flere får anledning til å delta i arbeidslivet. 



Vi må satse internasjonalt

De enkelte land blir stadig mer avhengig av hverandre. Landegrensene får gradvis redusert betydning når det gjelder miljø, økonomi og sikkerhet. For å trygge menneskenes livsgrunnlag og sikre en positiv økonomisk utvikling, er det derfor nødvendig å bygge ut det internasjonale samarbeidet.
     Den største utfordringen i årene som kommer blir å hindre økologisk ubalanse og miljøkatastrofer. Norge må bidra til å utvikle internasjonale avtaler og beslutningsmekanismer som hindrer ødeleggelser av livsgrunnlaget og sikrer en vekst som tar hensyn til miljøet.
     Også Norges sikkerhet blir i økende grad knyttet til den globale utviklingen. Fattigdom og nød i en del av verden skaper grobunn for vold og uro som raskt kan forplante seg til andre deler av verden. Moderne våpenteknologi øker faren for at regionale konflikter kan utvikles til internasjonale konflikter. Arbeiderpartiet ser internasjonal solidaritet som en naturlig del av vårt grunnsyn, bygget på at alle mennesker er like mye verdt. Men det er også i Norges interesse å arbeide for en mer rettferdig fordeling av jordas ressurser.
     De siste årene har vi opplevd en positiv utvikling i øst / vest-forholdet. Norge skal bidra aktivt til fortsatt avspenning og nedrustning. Vi trenger en "godværspolitikk", bygget på erkjennelsen av at motsetningsforholdet mellom øst og vest ikke er naturgitt. Samtidig må Norge opprettholde et troverdig forsvar, basert på NATO - medlemskapet. Målet er et Europa fritt for kjernevåpen, bakteriologiske- og kjemiske våpen med en konvensjonell balanse på lavest mulig nivå.
     I vår egen verdensdel er det klare tendenser til økt samarbeid og kontakt mellom landene. Sterkest gjør dette seg gjeldende innenfor EF, men det er også tegn til en gradvis nedbygging av øst / vest-skillet i Europa. Norge må støtte opp under en slik utvikling og søke aktiv deltakelse i den europeiske integrasjonsprosessen. Norge må ha en nær tilknytning til EFs indre marked.
     Vårt lands velstand er i stor grad bygget på den frie handelen med andre land. Norge må fortsatt arbeide for en utbygging av frihandelen og motarbeide tendenser til proteksjonisme. Dette stiller samtidig økt krav til norsk konkurranseevne og vår dyktighet til å komme inn på utenlandske markeder. Arbeiderpartiet ser det som en viktig oppgave å sette norsk næringsliv i stand til å møte en økende internasjonal konkurranse.





KAPITTEL 2: NY ØKONOMISK VEKST OG BEDRE FORDELING

Målet for Arbeiderpartiets økonomiske politikk er å sikre arbeid for alle, bedring av velferdsordningene og rettferdig fordeling av inntekter og formuer. Grunnlaget for dette er en økonomisk politikk som skaper vekst gjennom økt produktivitet, sterkere omstilling og satsing på nye produkter og markeder. Sparingen må økes. Investeringene i privat og offentlig sektor må kaste mer av seg. Økonomisk framgang bestemmes av våre evner til å bruke de samlede ressursene bedre. Økonomisk vekst må skapes innenfor økologisk trygge rammer. Den økonomiske politikken må innrettes mot å fremme fornyelse og ombygging av velferdssamfunnet.
     Etter regjeringsskiftet i 1986 har hovedoppgaven i den økonomiske politikken vært å rette opp skjevheter i norsk økonomi. Blant annet har det vært en stor oppgave å redusere den mer spekulative økonomiske virksomheten. Norge har fremdeles et stort underskudd i utenriksøkonomien. Vi har bak oss en periode der vi har måttet redusere det private forbruket. Ved felles løft er det skapt rom for vekst i de næringene som kan gjøre oss mindre avhengige av oljeinntektene. Industrien og de øvrige konkurranseutsatte næringene må være motoren i gjenreisingen av norsk økonomi. Vi må føre en politikk for vekst og omstilling i disse næringene.
     Siden 1986 har statens inntekter fra petroleumsvirksomheten vært synkende. Vi kan ikke basere alt på at disse inntektene igjen skal øke vesentlig i perioden. Fortsatt vekst må bygge på økt inntjening fra fastlandsvirksomheten. Men selv om inntektene fra petroleumsvirksomheten igjen skulle begynne å øke betydelig, vil det ikke være riktig å basere vår økonomiske politikk på større bruk av disse inntektene. Dersom oljeinntektene stiger igjen, må store deler av dem avsettes til et oljefond som kan benyttes til å jevne ut økonomisk aktivitet.
     Vår høye levestandard bygger på at vi deltar i vare- og tjenestebytte mellom landene. Dette medfører stor import, og landet trenger derfor fortsatt å øke eksporten for å opparbeide en sterk økonomi. Det er nødvendig å holde inflasjonen i Norge minst like lavt som hos våre handelspartnere. Næringer som produserer varer og tjenester som er i konkurranse med utlandet, må bestemme takten i lønnsutviklingen. Det sosialdemokratiske svaret på inflasjonsproblemet er en solidarisk inntektspolitikk kombinert med en moderat utvikling i forbruket innenlands. Det vil i årene framover bare være rom for en begrenset vekst i det offentlige forbruket. Derfor kan statens og kommunenes utgifter økes bare på helt spesielt prioriterte områder.
     Det vil i perioden bli nødvendig med nye og bedre styringsredskaper både overfor privat og offentlig virksomhet. Vi må sørge for tilstrekkelig kontroll med at midlene brukes mest mulig rasjonelt. For å skape et bedre grunnlag for styring, må underskuddene i vår utenriksøkonomi reduseres. Arbeiderpartiet vil stimulere til økt konkurranse på områder der det kan bidra til en bedre utnyttelse av ressursene uten å undergrave viktige fordelingspolitiske mål. Mulighetene for en bedre styring av investeringene i næringslivet kan bedres gjennom endrede skatte- og avskrivningsregler og en aktiv etableringspolitikk. Overfor finansnæringen vil det være nødvendig å skape en effektiv konkurranse mellom finansinstitusjonene, og å føre en aktiv reguleringspolitikk ved hjelp av konsesjonsbestemmelser og kredittilsyn. Det må være strenge vilkår for finansinstitusjonenes aksjehandel.

En rettferdig fordeling
En rettferdig fordeling av inntekter, formuer og andre forhold som påvirker våre levekår står sentralt i Arbeiderpartiets politikk. Et samfunn med små forskjeller er et godt samfunn å leve i. En jevnere fordeling skaper også mer trygge og stabile samfunnsforhold. Utjevning av inntekter og formuer, må fortsette. Offentlige tilbud må bli bedre og godene må fordeles jamnere.
     Forholdet mellom offentlig og privat forbruk har stor betydning i fordelingspolitikken. Arbeiderpartiet vil opprettholde nivået på det offentlige forbruket for å sikre viktige fellesgoder. Men det vil i perioden bare være rom for begrenset vekst i det samlede offentlige forbruk og overføringer. Utbygging av eksisterende og nye ordninger må i hovedsak skje gjennom omfordeling og ved en bedre utnyttelse av ressursene.
     Fordelingen mellom ulike generasjoner er en sentral utfordring i tida framover. Dagens ungdomsgenerasjon har møtt og møter en virkelighet der høye boligpriser og høyt rentenivå er en realitet. De etablerte nyter godene fra en periode med lavrentepolitikk og sosial boligbygging. Gjennom skattepolitikken og overføringsordningene vil vi sørge for at det skjer en bedre fordeling mellom generasjonene.
     Barnefamilienes økonomiske situasjon må bedres. Overføringene til barnefamiliene legges om ved at forsørgerfradrag og andre inntektsfradrag gradvis reduseres samtidig som barnetrygden øker mer enn verdien av de reduserte fradragene. Barnehagetilbudet må bedres, svangerskapspermisjonen utvides og foreldrene må i større grad få mulighet til valgfrie arbeidstidsordninger.
     Pensjonister som bare har minstepensjon, må få en inntektsutvikling minst på linje med de yrkesaktive.



Arbeidsmarkedet

Retten til arbeid er en grunnleggende rettighet. Arbeidsledighet er sløsing med enkeltmenneskers ressurser, det er ulønnsomt for samfunnet og vondt for dem som rammes. For Arbeiderpartiet er arbeid for alle det viktigste velferdsmålet. Arbeid for alle er et krevende mål, særlig når det er massearbeidsledighet i andre land. Å sikre arbeid til alle, setter store krav til et moderne og effektivt arbeidsliv. Alle krefter må settes inn for å hindre at folk blir gående arbeidsledige.
     Arbeidsmarkedspolitikken må spille en viktig rolle i en strategi for omstilling i næringslivet. I ei tid med hurtigere omstillinger i arbeidslivet blir det flere som får behov for ny yrkeskunnskap.
     Samarbeidet mellom sosial-, trygde- og skolevesenet og arbeidsmarkedsetaten må bli tettere med sikte på å kvalifisere flere til å ta del i arbeidsmarkedet. Arbeidstilbudet for funksjonshemmede må bedres i og utenfor det ordinære arbeidsliv blant annet ved forsøk med økonomisk støtteordninger og økt satsing på praktisk tilrettelegging. Mulighetene for å kombinere trygd og arbeid må bedres. Arbeidsledige som har gått uten arbeid i mer enn 80 uker og således mister retten til arbeidsledighetstrygd, må sikres tilbud om arbeid gjennom arbeidsmarkedstiltakene.
     Arbeidsmarkedspolitikken må også spille en viktig rolle i en strategi for omstilling av næringslivet. Arbeidsmarkedstiltakene må rettes inn mot opplæring og omskolering. Praksisplasser skal være et opplæringstilbud.
     Arbeidsmarkedet er til tider usikkert for ungdom. Arbeidsmarkedspolitikken må spesielt rettes inn mot tiltak for å unngå ungdomsarbeidsledighet.
     Kontraktørvirksomheten er også et stadig større problem. 

Arbeiderpartiet vil:

· Styrke arbeidsmarkedsetatens opplæringsdel.
· Utvikle samarbeid mellom sosial-, trygde- og arbeidsmarkedsetat med sikte på at flere kan kvalifisere seg for arbeidsmarkedet.
· Lovfeste retten til tilbud om arbeid eller utdanning for all ungdom under 20 år.
· Føre en økonomisk politikk med arbeid for alle som fremste målsetting.
· Utvikle et bedre samarbeid mellom utdanningssektoren og arbeidsmarkedet.
· Arbeide for at arbeidsmarkedsopplæring skal telle ved opptak til videregående skole.
· Sikre at arbeidsformidling forblir en offentlig oppgave.
· Arbeide for at statlige, fylkeskommunale og kommunale myndigheter utarbeider beredskapsplaner for sysselsetting.
· Arbeide for å avskaffe kontraktørvirksomheten.
· Praksisplasser for arbeidsledig ungdom må sikre god opplæring.
· Prioritere arbeid framfor trygd. Spesielt langtidsledige og ungdom må få tilbud om arbeid framfor trygdeutbetaling.



Renter og kreditt

Kreditt gir mulighet for å forskyve inntekter og forbruk over tid. Enten kan en utsette å bruke inntektene ved at en sparer, eller en kan framskyve bruken av dem ved å låne. En sentral oppgave i kredittpolitikken er å sørge for at forholdet mellom sparing og opplåning utvikler seg i samsvar med de målene myndighetene ellers setter i den økonomiske politikken. I perioden bør den personlige sparingen bli positiv, det vil si at husholdningenes samlede forbruk blir mindre enn deres samlede inntekter.
     Kredittpolitikken må utformes slik at den sørger for at kanalisering av kreditt skjer på en effektiv måte og slik at de beste investeringsprosjektene blir realisert. Sterke monopol- og konsentrasjonstendenser i finansmarkedet må forhindres, og forbrukernes rettigheter med hensyn til informasjon og flytterett må sikres. Statsbankenes andel av den samlede utlånsmengde må økes for å sikre kapitaltilgang til prioriterte formål og for å gi de private finansinstitusjonene tilstrekkelig konkurranse.
     Det har skjedd store endringer på de internasjonale penge- og valutamarkedene. Omfattende bruk av ny teknologi fører til raskere og større pengetransaksjoner landene i mellom. Dette bidrar til at kreditten ikke kan reguleres og styres på samme måten som før. Norge er avhengig av opplåning i utlandet. Gjennom næringslivets internasjonalisering, er vi også avhengige av den rente- og valutapolitikk som føres i andre land. Målet om stabile valutakurser begrenser også mulighetene for mer direkte styring av rentenivået.
     Mulighetene og evnen til å styre utviklingen i kredittmarkedet er i hovedsak et spørsmål om å skape bedre forutsetninger for styring. En sentral forutsetning for en lavere og stabil rente er å hindre underskudd i utenriksøkonomien. Det vil gi større tillit til norsk økonomi og gjøre oss mindre avhengig av å ta opp lån i utlandet. Videre må skattesystemet ytterligere legges om med sikte på at fordelen av rentefradraget blir mindre og mer lik for alle. Generelt vil det være nødvendig å ha et rentenivå som tilsammen er større en prisveksten og fordelen av rentefradraget.
     Rentenivået i det private markedet vil være bestemt av den generelle økonomiske politikken og av konkurransen i finansmarkedet. Utover dette vil Arbeiderpartiet legge vekt på at spesielt rentenivået på lån til bolig holdes stabilt. Det sikres gjennom stor andel av statsbankfinansiering og bruk av obligasjonsmarkedet. Dessuten kan det være aktuelt i perioder å styre rentenivået i andre finansinstitusjoner når det gjelder lån til bestemte formål og grupper. Det mest aktuelle vil være førstehjemslån. En slik differensiering kan oppnås gjennom avtale med kredittinstitusjonene eller ved å bruke kredittlovgivningen.
     For å øke konkurransen og bedre tilbudet på kredittmarkedet, går Arbeiderpartiet inn for at det opprettes en ny bank ved å slå sammen Postsparebanken og Postgiro. Denne banken skal konkurrere mest mulig på lik linje med de andre bankene. Den skal benytte postverkets ekspedisjoner. Banken skal stå sentralt i å yte lån til boligformål og lån til nærings- og samferdelsesformål i distriktene.

Arbeiderpartiet vil: 
· Styrke statsbankenes rolle i finansmarkedet og opprette en ny bank ved å slå sammen Postsparebanken og Postgiro.
· Gjennom konsesjonspolitikken og andre ordninger sørge for en effektiv konkurranse i finansmarkedet.
· Gjennom kredittlovgivningen og Kredittilsynet sørge for bedre samfunnsmessig styring og kontroll med finansieringsinstitusjonene.
· Legge til rette for mer effektiv konkurranse på finansmarkedene på forbrukernes premisser.
· Forbedre kunnskaps- og statistikkgrunnlaget for kreditt- og rentepolitiske beslutninger.



Priser og inntekter

Inntektspolitikken skal bidra til å trygge sysselsetting, vekst, lav prisstigning og en rettferdig inntektsfordeling. Arbeiderpartiet kan ikke tillate at arbeidsledighet blir brukt som virkemiddel for å redusere prisstigning og kostnadsvekst.
     Arbeiderpartiet vil legge vekt på å stimulere til inntektspolitisk samarbeid som et sentralt virkemiddel i inntektspolitikken. Det kan gi mer rettferdig fordeling og mulighet til å gjennomføre sosiale reformer i forbindelse med oppgjørene. Et slikt samarbeid er også uttrykk for at arbeidslivets organisasjoner ønsker å ta medansvar for landets økonomi og at inntektstilleggene tilpasses de realøkonomiske rammer.
     Lønnsomheten i næringer som produserer varer og tjenester som er i konkurranse med utlandet, må bestemme takten i lønnsutviklingen. Skjermet virksomhet må tilpasse inntektsutviklingen til den konkurranseutsatte virksomheten.

Overskuddsdisponering
Gjennomføringen av inntektsoppgjørene må i sterkere grad ta hensyn til at de forskjellige delene av arbeidslivet er organisert ulikt og underlagt ulike økonomiske betingelser. Dersom arbeidstakerne i særlig lønnsomme bransjer viser lønnsmoderasjon innenfor en solidarisk inntektspolitikk, kan resultatet i mange tilfeller bli at eierne blir sittende med ensidig fordel. Dersom det på den annen side ikke vises moderasjon, blir resultatet større lønnsforskjeller og høy inflasjon. For å løse dette problemet, må det finnes nye former for disponering av overskudd knyttet til inntektsoppgjørene som kan supplere lønnsforhandlingene. Arbeiderpartiet vil gå inn for at det i forbindelse med tariffavtaler kan gjøres fondsavsetninger. Midlene kan senere investeres i formål som partene er enige om.
     Det kan også i offentlig sektor tenkes en form for fondsløsninger. Gjennom økt produktivitet bør noe av gevinsten kunne settes av til fonds som partene bestemmer bruken av.
     Gjennom inntektspolitisk samarbeid må en i tida framover legge forholdene til rette for at inntektsutviklingen i Norge kommer på nivå med våre konkurrentland.
     Det må føres en aktiv priskontroll. Åpne og skjulte konkurransereguleringer må bygges ned slik at ikke monopoler utnytter sin makt til å ta for høye priser og at mangelen på konkurranse gjør produktiviteten lav.
     I tillegg til penge- og kredittpolitikken bør det legges opp til styring av investeringsaktiviteten i oljevirksomheten og direkte etableringskontroll for å hindre pressproblemer i deler av økonomien.

Arbeiderpartiet vil: 
· Føre en pris- og inntektspolitikk som bidrar til full sysselsetting og balanse i norsk økonomi.
· Samarbeide med arbeidslivets organisasjoner for å oppnå inntektsoppgjør som sikrer rettferdig fordeling og som er tilpasset landets økonomi.
· Arbeide for at det gjennom inntektsoppgjørene blir mulig å få til ordninger med overskuddsdisponering, slik at overskuddet ikke ensidig tilfaller eiersiden ved moderate inntektsoppgjør.
· Sørge for tiltak som sikrer at uorganiserte lønnstakere og folk i frie yrker viser samme moderasjon som de organiserte.
· Føre en aktiv priskontroll.
· Fjerne konkurransehindringer gjennom sterkere monopol- og kartellregulering.



Skatter og overføringer

Skatte- og avgiftspolitikken skal bidra til å sikre det økonomiske grunnlaget for fellesforbruket, en rettferdig fordeling og sørge for at samfunnets ressurser brukes effektivt til å fremme bærekraftig vekst, miljøvennlig produksjon og sysselsetting.
     Det vil i perioden ikke være grunnlag for vesentlige endringer i det samlede skatte- og avgiftsnivået. Skattereformer må først og fremst ta sikte på å rette opp fortsatte skjevheter i systemet og sørge for at skattesystemet stimulerer til samfunnsøkonomisk riktig ressursbruk.
     Arbeidet både med å begrense verdien av fradrag i skattesystemet og å gjøre verdien av fradrag mindre inntektsavhengig, skal fortsette. Det kan gjøres ved en ytterligere heving av bruttoskatten på høyere inntekter kombinert med lavere skattesatser på nettoinntekten. På denne måten vil vi oppnå større rettferdighet og effektiv innkreving av skatt fra nullskatteytere og andre som i dag betaler uforholdsmessig lite skatt. Det vil også gjøre det skattemessig mer attraktivt å spare.
     Arbeiderpartiet vil foreta en samlet vurdering av formuesbeskatningen og eiendomsskatten med sikte på en forsiktig økning av denne type beskatning. Skatten på arbeidsinntekter skal samtidig reduseres. Boligbeskatningen gjøres mer rettferdig gjennom endring av skattetakstene kombinert med større bunnfradrag. Pensjonister som bare har minstepensjon som eneste inntekt, skal fortsatt ikke betale skatt.
     Bedriftsbeskatningen skal legges om slik at det som er samfunnsøkonomisk lønnsomt også blir bedriftsøkonomisk lønnsomt. Avskrivningsregler, rentefradrag og muligheter for skattekreditt må føre til at de økonomiske ressursene brukes mer effektivt og er i samsvar med samfunnsøkonomiske målsettinger. Ulike tiltak kan iverksettes for å oppnå dette, blant annet mindre skattekreditt i kombinasjon med mindre skatt på overskudd og reduserte muligheter for å bryte opp selskaper. Beskatningen av personlige næringsdrivende må legges videre om. Deres personlige inntekt bør beskattes slik lønnsmottakerne blir beskattet.
     Overføringene til private og til næringer må bli mer målrettet. Virkemidlene i distriktspolitikken må ellers rettes klarere inn mot distrikter enn næringer. Siktemålet må være å gjøre distriktene og næringene mindre avhengig av overføringer. Distrikts- og næringspolitikken må legge opp til det.

Arbeiderpartiet vil:
· Fortsette arbeidet med å gjøre skattesystemet mer rettferdig ved først og fremst å sette inn tiltak mot null- og lavskatteytere. 
· Fortsette arbeidet med forenkling av skattesystemet og likningsbehandlingen samt styrke likningsetaten med sikte på en mer rettferdig behandling, mer effektiv skatteinnkreving og redusere mulighetene for skatteunndragelser.
· Ytterligere legge om skattesystemet for å sikre at fordelen av rentefradraget blir mindre og mer lik for alle.
· Arbeide for at skatt på arbeidsinntekt kan reduseres noe, mot at skatt på formuer og eiendommer økes noe.
· Innføre en mer rettferdig boligbeskatning.
· Foreta reformer i bedriftsbeskatningen slik at avskrivningsregler, rentefradrag og muligheter for skattekreditt oppmuntrer til investeringer som er samfunnsøkonomisk lønnsomme.
· Fortsette en gradvis tilnærming til et individorientert skattesystem, ved at forskjellene mellom de to skatteklassene reduseres.
· Redusere overføringenes omfang og samtidig effektivisere overføringssystemet. Målet er å gjøre næringer og distrikter mindre avhengig av overføringer. 
· Gjøre det skattemessig mer attraktivt å spare.



Kommunenes og fylkeskommunenes økonomi

Kommunene og fylkeskommunene spiller en viktig rolle i arbeidet for trygghet, rettferdige levekår og arbeid for alle. De siste årene har investeringsveksten vært svært høy. Denne veksten kan ikke fortsette gjennom den økonomiske omstillingspolitikken landet er inne i. Kommunene og fylkene skal fortsatt sikres en rimelig økonomi slik at de kan løse oppgavene sine. Det må være sammenheng mellom de oppgavene staten pålegger kommunene, og de midler de får tilført for å utføre slike oppgaver. Likevel vil nytenkning, omorganisering og effektivisering bli viktige og nødvendige mål for virksomheten her som ellers i samfunnet. Kommunene og fylkeskommunene har et ansvar for å gjøre sin totale virksomhet mer rasjonell og kvalitativt bedre. Det vil være nødvendig med strenge prioriteringer.
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
