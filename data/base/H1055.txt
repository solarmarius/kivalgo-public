
Høyres Hus, 14. november 2000
Jan Petersen
Sykehusene trenger mer enn statlig eierskap
Med landsmøtevedtaket i Arbeiderpartiet om statlig overtagelse av sykehusene, er en viktig og nødvendig reform for pasientene og norsk helsevesen endelig på sporet. Saken er overmoden - og vi har ikke bare utredninger bak oss, men også behandlinger i Stortinget hvor forslag om statlig eierskap lå på bordet fra Høyre - uten å få Arbeiderpartiets støtte. At regjeringspartiet nå snur og følger etter er gledelig.
Dermed er det endelig flertall for en viktig reform i organiseringen av helsevesenet, som Høyre lenge har etterlyst. Men eierskapet er bare en liten brikke i den omfattende reformen som må til for at Norge skal få sykehustjenester av en kvalitet landet kan være bekjent av.
Selv om vi nå er enige om dette viktige grepet, er det fortsatt viktige skillelinjer mellom Arbeiderpartiet og Høyre i helsepolitikken:
- Høyres viktigste helseforslag er en behandlingsgaranti for pasientene. I vårt programforslag er det sentrale den enkelte pasients behov for rask og god hjelp, i Arbeiderpartiet er det fortsatt systemet som er utgangspunktet. - Arbeiderpartiet slår fast at sykehusene skal eies 100 pst av staten. Vi sier at dersom private kan drive sykehus bedre enn det offentlige, bør de få lov til det. I Sverige har dette gitt gode resultater, slik TV2 kunne fortelle for kort tid siden. Slipp private til, i konkurranse med offentlige sykehus - det gir et bedre tilbud til pasienten, og mer helse for pengene. - Det er avgjørende at vi klarer å skape en modell som skiller mellom bestiller- og utførerrollene. Bestilleransvaret skal være offentlig, men det trenger ikke utføreransvaret være. Så lenge det offentlige betaler for tjenestene, kan de like gjerne utføres av private. Her sier Arbeiderpartiet fortsatt nei - kanskje de kommer etter på neste landsmøte. - Høyre legger vekt på at pengene må følge pasienten - også når eierskapet til sykehusene er statlig. Stykkprisandelen i dagens innsatsstyrte finansiering må økes, slik Høyre foreslår i statsbudsjettet. - Fristilling skal sikre profesjonell drift av sykehusene. Da må vi ha profesjonelle styrer - ikke Arbeiderpartiets politikerdominerte styrer med regional forankring. - Arbeiderpartiet er lite konkret når det gjelder fristillingen, og f. eks. arbeidsgiveransvaret. Høyre mener det enkelte sykehus må ha et selvstendig ansvar for lønns- og personalspørsmål, uten statlig overstyring. - Vi må tørre å ta prioriteringsdebatten. Det gjør vi i vårt programutkast, mens Arbeiderpartiet fortsatt viker unna. Hva skal det offentlige dekke, og hva må den enkelte i større grad dekke selv?
Høyre gratulerer Tore Tønne med at han fikk med seg Arbeiderparti-landsmøtet i helgen. Jobben hans nå blir å få fremmet dette for Stortinget raskt, slik at ikke sykehusene blir liggende i et vakuum uten tilstrekkelig styring, i påvente av et varslet eierskifte. Høyres jobb blir å sørge for at statlig eierskap leder til mer fristilling og klarere pasientrettigheter, ikke til mer politikerstyre og mer stillingskrig mellom politikere og helseprofesjoner om manglende resultater. Tønne bør også følge opp Høyres øvrige forslag, i motsatt fall blir det fort en tom Tønne-reform.
