
10. juni 2000
Høyres Stortingsgruppe
Erna Solberg:
Kommuneøkonomiopplegg i Høyres retning!
Høyre fikk ved behandlingen av kommuneøkonomiopplegget for 2001 støtte fra Arbeiderpartiet for endel viktige endringer. Opplegget innebærer at Høyre får oppslutning om standpunkter vi har kjempet for lenge. Allerede i år får vi flertall for at kommunenes skatteandel skal økes til 46 prosent. Dette bryter med den trenden vi har sett de siste årene, der forlik mellom Arbeiderpartiet og sentrumspartiene har ført til reduksjon av kommunenes skatteandel. Dette er første skritt på veien til Høyres mål om at over 50 prosent av kommunenes inntekter skal komme fra egne skatteinntekter. Det ble også vedtatt å omgjøre en rekke øremerkede tilskudd til frie inntekter. Her fikk Høyre støtte for at øremerkingen av midler til skolefritidsordningen skal omgjøres til frie inntekter i 2001.
Alle partiene sluttet seg til Høyres standpunkt om å utrede endringer i inntektssystemet slik at problemene vekstkommunene sliter med blir fanget opp. Videre fikk vi støtte for å utrede Nord-Norgetilskuddet, hovedstadstilskuddet og regiontilskuddet nærmere, slik at de kan tildeles etter mer objektive kriterier.
Høyre fikk også tilslutning fra sentrumspartiene, Fremskrittspartiet og SV om at eldresatsingen skal videreføres som planlagt inntil Stortinget har behandlet saken til høsten. Jeg er glad for at vi har oppnådd enighet med Arbeiderpartiet om en del viktige saker innen kommune-økonomien og at utviklingen dreies i retning av Høyres politikk, sier Erna Solberg.
