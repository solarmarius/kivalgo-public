
19. juni 2000
-------------
HØYRE-UTVALG VIL HA FORSVARSPOLITISK KURSENDRING
Høyres forsvarspolitiske utvalg går inn en forsvarspolitisk kursendring. Nye krav til økt mobilitet, beskyttelse og reaksjonsevne, nye sikkerhetspolitiske utfordringer knyttet til internasjonal krisehåndtering og det nye og mer uoversiktlige trusselbildet tilsier at det norske mobiliseringsforsvaret må tilpasses en ny virkelighet. Høyres forsvarspolitiske utvalg vil bedre Forsvarets evne til å reagere på mindre nasjonale og internasjonale kriser og anbefaler å etablere et reaksjonsforsvar.
Utvalget vektlegger at Forsvaret fremdeles er Norges viktigste sikkerhetspolitiske garanti og. NATOs satsing på økt mobilitet og reaksjonsevne, økt fokus på byrdefordeling innen NATO, NATOs initiativ for forbedret forsvarsevne og et sterkere fokus på Europas forsvar tilsier at det norske Forsvar må tilgodeses med solide rammer for investeringer, også i den kommende omstillingsperioden.
Utvalget vil anbefale en omlegging av kommandostrukturer, ledelsesapparat, logistikkorganisasjoner og utdannings- og opplæringsinstitusjoner i Forsvaret og innsparinger i form av personellavgang. Målsettingen med en omstilling av Forsvaret må imidlertid være å bedre samsvaret mellom mål og midler og umiddelbart sette Forsvaret i stand til å utføre sine nasjonale og internasjonale oppgaver.
Utvalget vil beholde allmenn og rettferdig verneplikt som grunnlag for Forsvaret. Verneplikten fungerer som et viktig grunnlag for rekruttering til alle deler av Forsvaret, inkludert internasjonale operasjoner. Samtidig har alle en plikt til å forsvare landet i krise- og krigssituasjoner. Utvalget vil imidlertid anbefale innføring av differensiert førstegangstjeneste for bedre å tilrettelegge for Forsvarets fremtidige behov.
Utvalget har arbeidet siden september 1999 og vil avlevere sin innstilling til Høyres Arbeidsutvalg. Innstillingen er et bidrag til den videre programbehandling av Høyres forsvarspolitikk.
Utvalget er ledet av Admiral Egil Eikanger og har følgende medlemmer: Elisabeth Aspaker, Geir Flikke, Henning Frantzen, Ingrid Gjerde, Ingvald Godal, Oddbjørn Grøtta, Bjørn Olav Knutsen, Erna Solberg, Per Erik Solli (til 1. mai) og Greta Thuen.
