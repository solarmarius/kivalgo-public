
Oslo, den 18. juni 1999
Pressemelding fra Trond Helleland, Høyre
Digitalt fjernsyn  stortingsmelding med store konsekvenser
Regjeringen har i dag lagt fram stortingsmelding om digitalt fjernsyn. Meldingen er en oppfølgingen av en fellesmerknad fra Høyre og Arbeiderpartiet i budsjettbehandlingen 1997.
- Innføring av digitalt fjernsyn vil være den største endringen på kringkastingsområdet siden fjernsynet ble innført i Norge, uttaler Høyres mediapolitiske talsmann, Trond Helleland.
Digitalt fjernsyn åpner for langt flere kanaler, interaktive tjenester og en sammensmelting av internett og fjernsyn. Dette gir store muligheter, men stiller også Stortinget overfor store utfordringer.
- sjansen for å investere i feil teknologi er tilstede
- spørsmålet om å samordne utviklingen mellom høyhastighetsdatanett og utbygging av sendenett for digitalt fjernsyn bør diskuteres
- det må sikres at de europeiske land utvikler felles tekniske standarder for digitalt fjernsyn.
- det må avklares hvordan avvikling av dagens analoge sendinger skal skje.
Regjeringen foreslår utbygging av et jordbundet nett for digitalt fjernsyn, noe som vil koste opp mot to milliarder kroner, og som forutsettes betalt av kringkastingsselskapene. Dette innebærer i første omgang at det blir mulig å motta 7-8 fjernsynskanaler for alle uavhengig av kabel eller satellitt. Stortinget bør få klarhet i om dette er et bedre alternativ enn å sende digitalt fjernsyn via kabelnett eller satellitt.
- Regjeringens stortingsmelding om digitalt fjernsyn er et godt utgangspunkt, men en rekke problemstillinger må avklares før Stortinget kan konkludere, avslutter Trond Helleland.
