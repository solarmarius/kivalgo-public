
Oslo, den 10. desember 1999
Stortingsrepresentant Erna Solberg
Høyres mangeårige arbeid for et mer liberalt arbeidsmarked får gjennomslag!
Etter mange års arbeid for å få til generell tillatelse til vikarutleie og privat arbeidsformidling får Høyre nå bred tilslutning for sine tanker når kommunalkomiteen i dag har avgitt innstilling om lovforslaget fra Regjeringen om dette temaet. Høyre har tatt opp dette spørsmålet flere ganger på 90-tallet, men har møtt massiv motstand  så sendt som i 1995 ble forslagene karakterisert som at Høyrekreftene går til angrep på fellesgodene her i landet og at forslagene ville svekke arbeidsmiljøet av Arbeiderpartiets talsmenn. I dag går alle partier unntatt SV inn for de samme endringene og står sammen om hovedendringene i lovverket. Det lovfremlegget som nå er til behandling er et resultat av to såkalte dokument 8-forslag fra Høyre ved begynnelsen av denne stortingsperioden.
Det er likevel påfallende at regjeringspartiene har følt behov for å endre Regjeringens opplegg i samarbeid med Arbeiderpartiet, til tross for at de hadde flertall for Regjeringens lovreguleringer gjennom subsidiær støtte fra Høyre og Fremskrittspartiet. Spesielt er det innstramningen av utleievirksomhet mellom produksjonsbedrifter man er blitt enig om. Dette skjer på samme tidspunkt som den bransjen som har størst bruk av dette i dag  offshore-relatert virksomhet - sliter sterkt. Regjeringspartiene må åpenbart ha hatt et politisk behov for å stå sammen med Arbeiderpartiet om lovendringene.
Selv om hovedendringene er i tråd med Høyres syn, fremmer Høyre flere endringsforslag bl.a. for å sikre at den økte fleksibiliteten disse endringene kan gi arbeidstakere er en mulighet som alle skal ha, også de som bor i områder med et smalere arbeidsmarked enn de større byene.
