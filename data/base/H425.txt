
Stortinget, 13. oktober 1997
Pressemelding fra Høyres finanspolitiske talsmann, Per Kristian Foss
Statsbudsjettet for 1998 - en skuffelse
Regjeringens forslag til statsbudsjett er ikke et svar på de utfordringer Norge står overfor.
Regjeringens budsjettforslag innebærer en reell utgiftsvekst på 2 pst, mer enn dobbelt så høyt som Regjeringens forslag i forrige budsjett. Da pekte Finansministeren på at «varsellampene blinket». Samtidig foreslår Regjeringen kraftige skatte- og avgiftsskjerpelser, på til sammen 3,6 mrd. Disse skjerpelsene kan i seg selv forsterke lønns- og prisveksten. Høyre er i tvil om budsjettforslaget er stramt nok i dagens situasjon.
Presstendensene i norsk økonomi er betydelige. Økt satsning på skattestimulert sparing er en god måte å redusere dette presset på. Regjeringen foreslår det motsatte, blant annet ved å foreslå å fjerne AMS-ordningen.
Bedriftene og familiene må ta støyten for Arbeiderpartiets manglende evne til prioritering på utgiftssiden. Forslagene om å oppheve aksjerabattene, AMS-ordningen og 65-prosentregelen er anslag mot norsk eierskap og familieeide bedrifter. For norsk næringsliv er budsjettforslaget et signal om at Arbeiderpartiet i opposisjon ikke vil prioritere stabile rammebetingelser til beste for norske arbeidsplasser.
Barnefamilier rammes gjennom en reell reduksjon i barnetrygden og ved at fradraget for udokumenterte utgifter til pass og stell av barn foreslås opphevet. Forslaget om økt årsavgift på biler rammer også familiene.
Høyre er skuffet over Regjeringens forslag til marginal heving av første trinn i toppskatten. Forslaget bidrar i liten grad til å endre det faktum at hovedtyngden av ordinære lønnstagere betaler toppskatt.
Høyre forventer at Bondevik-regjeringen oppfyller sine løfter ved å kutte på mindre prioriterte områder, slik at budsjettet ikke blir mer ekspansivt. Videre forventes økt satsning på sparestimulerende tiltak, og at den bedriftsfiendtlige profilen fjernes, særlig overfor familieeide og små og mellomstore bedrifter. Skatteskjerpelsen overfor familiene forventes også fjernet.
Regjeringen foreslår også en rekke tiltak som Stortingsflertallet har avvist, blant annet en 3. sykelønnsuke og økt formuesskatt. Dette er en ren provokasjon fra den avtroppende Regjering.
