
Oslo, den 7. desember 1998
Fra Annelise Høegh, helsepolitisk talskvinne for Høyre
Gjennomslag for Høyre i helse- og sosialbudsjettet
Stortingets sosialkomite avgir i kveld innstilling om helse- og sosialbudsjettet for neste år. Høyre er glad for å ha vunnet frem med flere viktige helse- og sosialpolitiske saker i forbindelse med budsjettbehandlingen.
I forhandlingene med regjeringspartiene om budsjettforliket fikk Høyre gjennomslag for:
* Satsen for innsatsstyrt finansiering til sykehusene økes til 50 pst. fra 1999. «Slik får vi et finansieringssystem som belønner behandling og legger til rette for økt aktivitet ved sykehusene. Det vil gi kortere ventelister. Satsen bør likevel økes ytterligere, for at ordningen skal gi full effekt», sier Annelise Høegh.
* Fastlegeordningen utsettes til år 2001. «Det vil gi en mer gjennomarbeidet reform, og forhåpentligvis bidra til å sikre Stortinget større innflytelse over utformingen av loven.. Legemangelen i enkelte strøk ville ha gjort dette til en reform uten mening før legedekningen blir bedre», uttaler Høegh.
* Ytterligere 5 mill kr til stimuleringstiltak for å bedre legedekningen i utkantstrøk.
* Særfradraget for alder økes til 17 640 kr.
* Arbeidsgiverperioden i sykelønnsordningen utvides ikke utover dagens 16 dager.
Under komitebehandlingen har Høyre i tillegg oppnådd følgende:
* 8 mill kr ekstra til mammografiscreeningen slik at to flere fylker kan sette i gang. «Mammografiscreeningen må gjøres landsdekkende så raskt personnelsituasjonen tillater det. Private må også trekkes inn i et samarbeid», kommenterer Høegh.
* Utvidelse av ordningen med behandlingsreiser til utlandet til også å omfatte muskelsyke, i første omgang ved å sende en prøvegruppe muskelsyke til opptreningsopphold i syden.
* Satsing på å utvikle spisskompetanse innen ryggforskning ved ett eller to av regionssykehusene, og forslag om ryggpoliklinikker i statsbudsjettet for år 2000.
* Flertall for fortgang i arbeidet med å etablere et nasjonalt medisinhistorisk museum i Rikshospitalets bygninger.
* Flertall for et forskningsprosjekt om riktig legemiddelbruk, med sikte på å redusere feilbruk av legemidler.
* Flertall for vurdering av klinisk utdanning av medisinstudenter ved Sentralsykehuset i Akershus og økt opptak av medisinstudenter ved de øvrige universitetene i Bergen, Trondheim og Tromsø.
* Forbudet mot trygderefusjon til leger over 70 år oppheves. «Forbudet mot refusjon til leger over 70 år var meningsløst i en situasjon med stor legemangel. Hvorfor skal vi ikke la det offentlige utnytte disse legenes kapasitet, så lenge de oppfyller kravene til autorisasjon? Høyre er svært tilfreds med at vi nå får rettet på dette», sier Høegh.
* Tilbakesendelse av regjerinens forslag om innstramninger i etterlattepensjonen, slik at forslaget kan sendes til høring og sikres en forsvarlig behandling.
* Åpning for trygderefusjon til fysioterapeuter som som arbeider i tverrfaglige fysikalsk-medisinske annenlinje rehabiliteringsinstitutter.
