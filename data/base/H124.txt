
Oslo, 23. august 1995
Jan Petersen
Åpent brev til opposisjonspartiene på Stortinget om
regjeringens bruk av ODIN
Regjeringen har som kjent lansert "ODIN"-prosjektet som er en base for offentlig dokumentasjon og informasjon på Internet. Det er prisverdig at offentlige myndigheter er langt fremme teknologisk sett når det gjelder å tilegne seg erfaring i det som kommer til å bli fremtidens informasjonsformidlingsform.
Når man ser på "ODIN" slik det idag fremstår, er det klart at dette gir den til enhver tid sittende regjering og regjeringspartiet en eksklusiv måte å få frem sitt budskap på - og dette skjer med det offentliges penger. På "ODIN" ligger det allerede flere eksempler på en klar partipolitisk utnyttelse av dette nye informasjonsverktøy fra regjeringspartiets side.
Flere av de politiske partiene har interessert seg for Internet, og Høyre lanserer idag sin egen løsning. Mens Regjeringen og regjeringspartiet får sin mulighet til å bruke "ODIN" på Internet finansiert av Staten, må opposisjonspartiene bruke egne
økonomiske ressurser til prosjektutvikling og daglig bruk.
Her ligger det allerede i utgangspunktet an til en betydelig ubalanse mellom regjeringspartiets mulighet til å få frem sitt budskap - sammenlignet med opposisjonspartiene.
Jeg vil herved foreslå overfor opposisjonspartiene på Stortinget at det bevilges et spesielt teknologitilskudd til disse partiene slik at de får de samme muligheter som til den enhver tid sittende regjering til å komme ut med sin informasjon via en elektronisk informasjonskanal som Internet.
Jeg vil foreslå at partiene drøfter dette nærmere etter valget slik at det ikke skapes ubalanse mellom regjeringsparti og opposisjon fra starten av på dette viktige og særdeles ressurskrevende område.
