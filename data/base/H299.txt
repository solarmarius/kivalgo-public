
Pressemelding, Oslo 1. september 1997
Anders C. Sjaastad
Nei til narkotika i fengslene
Det er et økende problem at innsatte i norske fengsler misbruker narkotika. Enkelte undersøkelser viser at så mange som halvparten av de innsatte prøver eller bruker narkotika. Det er til og med slik at mange begynner med narkotika mens de er innsatt. Regjeringen har vært inne på tanken om å gi fangene tilgang på klorin for å rense sprøytene. Dette er å gripe problemstillingen i den gale enden. Høyre vil ha en slutt på narkotikabruken i norske fengsler. Narkotikaavhengighet er blant de viktigste årsakene til vinningskriminalitet. Dersom det er i fengslene man blir avhengig er det faktisk i fengslene vi finner en viktig årsak til tyveriene, innbruddene og ranene!
Høyre kan ikke akseptere en slik situasjon og vil derfor gå inn for følgende tiltak for å bekjempe problemet:
Kontraktssoning:
Høyre mener at de innsatte i stor grad må ta ansvar for sin egen situasjon. Derfor vil Høyre satse sterkere på kontraktssoning. Det vil si at dersom fangene aksepterer en daglig urinprøve for å kontrollere narkotikabruk vil de få visse lettelser i soningen, for eksempel åpnere soning og mer permisjon. Dersom de derimot ikke vil gå inn på en slik ordning må overvåkingen med tanke på bruk av narkotika bli sterkere.
Økte kontroller:
1. Høyre vil gi fengselstjenestemennene utvidede muligheter til å kontrollere og undersøke de innsatte. Mulighetene til å anvende narkohunder skal utvides.
2. Høyre vil gi fengslene muligheter til å undersøke besøkende som er mistenkt for narkotikasmugling. Både i form av kroppsvisitering og narkohunder.
3. Høyre vil innføre økte kontroller med fanger som har vært på permisjon. Både i form av kroppsvisitering og narkohunder.
