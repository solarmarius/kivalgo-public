
Oslo, den 20. mai 1999
Trond Helleland (H):
Flertall for økt satsing på norskundervisning for fremmedspråklige barn
Stortinget behandlet i dag et Dok. 8-forslag fra Høyre-representantene Trond Helleland, Kristin Krohn Devold og Erna Solberg om utredning og igangsetting av prøveprosjekter med norskundervisning for barn i førskolealderen som har dårlig norskforståelse.
"Høyre er tilfreds med at Stortingsflertallet følger opp Høyres Dok. 8-forslag og pålegger regjeringen å utrede nye prosjekter for å bedre fremmedspråklige barns norskkunnskaper", sier Høyres familiepolitiske talsmann Trond Helleland.
Mange barn med innvandrerbakgrunn får problemer når de begynner på skolen, fordi de ikke behersker norsk godt nok. Undersøkelser har vist at elever med fremmedspråklig bakgrunn har betydelig svakere skoleprestasjoner enn hva tilfellet er for barn av norske foreldre.
"Tilbud om norskundervisning til barn som behersker norsk dårlig vil være et viktig tiltak for bedre integrering. Det er allerede satt i gang lovende prosjekter i Oslo, men dette er jo et problem som det må tas tak i også i andre deler av landet. Derfor var det skuffende at familieminister Valgerd Svarstad Haugland ikke ville utrede nye prosjekter på dette området", uttaler Helleland. Han mener det er gledelig at stortingsflertallet nå følger opp Høyres initiativ og pålegger departementet å utrede ulike prøveprosjekter.
