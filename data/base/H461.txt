
Høyres gruppekonferanse
Holmen, Asker
19. januar 1997
Jan Petersen
Pressemelding 19. januar 1997
Utdrag av innledning
Senterpartiet og Arbeiderpartiet i avgiftskonkurranse i distriktene
I dag er det nødvendig å redusere det samlede skatte- og avgiftskrav som rettes mot norske familier. Familien får beholde for lite til å virkeliggjøre sine egne valg. Bedriftene må gi for høye lønnstillegg bare for å kompensere sine ansatte for skatter og avgifter. Skattene er en barriere mot vekst i jobber og vekst i trygghet. Makt forskyves fra kjøkkenbordene og til skrivebordene i departementene. Beslutningene blir ikke bedre av den grunn.
Likevel, med dagens Storting er det slik at når budsjettet skal gå opp går også avgiftene opp. Vår motstanders eneste svar på et budsjettproblem er å sende regningen til familiene og bedriftene.
Men jeg har undret meg spesielt over dette i år. Kommentatorer skal ha det til at konkurransen i distrikts-Norge står mellom Arbeiderpartiet og Senterpartiet. Det må være en merkelig konkurranse som går ut på å ramme distriktene hardest.
De er enige om en diskriminerende beskatning av aktive eiere av småbedriftene.
De er enige om forbudet mot midlertidige jobber og overtidsbegrensingene som er spesielt vanskelige å håndtere i småbedriftene.
De er enige om at byråkratiet som møter disse bedriftene er sånn omtrent passe.
De er enige om at Høyres ekstrasatsing på hovedveiutbygging er alt for stor.
De er enige om flyseteavgift.
Og nå er de enige om at avgiftene både på bil og bensin var alt for lave ifjor slik at de måtte opp fra nyttår. 50 øre mer i bensinavgift er Arbeiderpartiets og Senterpartiets gave til det norske folk. Dette rammer hardest i distriktene.
Siste nytt er at Senterpartiet mener at det må bli moms på tjenester. Reiselivsnæringen i distrikts-Norge bør altså etter Senterpartiets mening bli adskillig dyrere.
Tiden får vise om Arbeiderpartiet og Senterpartiet kan bli enige om dette også.
Snakk om konkurranse!
Det finnes et alternativ til dette: Høyre! Høyres grunnholdning er positiv. La det bli lettere å skape noe. Premier den som her vilje til å gripe mulighetene. Hold skatte- og avgiftstrykket nede.
Dette er en positiv distriktspolitikk  fjernt fra Senterpartiets vekt på forbud, politikerbeslutninger, tilskudd, mismot og pessimisme.
