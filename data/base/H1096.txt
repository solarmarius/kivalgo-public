
Oslo, den 23. mars 2000
Oddvard Nilsen:
Et svik mot distriktene!
I statsbudsjettet for 2000 vedtok sentrumspartiene og Ap en kraftig økning i transportavgiftene. Høyre gikk imot disse avgiftsøkningene. Avgiften for autodiesel ble økt med 45 øre pluss moms. Dette fører til en sterk økning i transportkostnadene for næringslivet, særlig rammes distriktene sterkt. Det ble innført en lavere avgiftssats for autodiesel med lavere svovelinnhold, men denne dieselen har knapt vært tilgjengelig, aller minst i distriktene. I tillegg innførte sentrum og Ap en grunnavgift på 19 øre pluss moms på fyringsolje. Denne grunnavgiften blir også lagt på drivstoffet som fergene og hurtigbåtene langs kysten bruker. Konsekvensene kommer nå til syne og det varsles kutt i rutetilbudet for ferge- og hurtigbåtdrift.
I dagens debatt om regjeringserklæringen inviterte Høyres Oddvard Nilsen Senterpartiets leder Odd Roger Enoksen til å fjerne disse avgiftsøkningene ved behandlingen av Revidert nasjonalbudsjett til våren. Enoksen tok dessverre ikke imot denne invitasjonen. Det er et svik mot distriktene når Senterpartiet avviser å fjerne skjerpelsene i drivstoffavgiftene når avgiftsnivået truer sysselsettingen og bosettingen i Distrikts-Norge, sier Oddvard Nilsen.
