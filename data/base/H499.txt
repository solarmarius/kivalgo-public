
Stortinget, 23. mai 1997
Pressemelding fra Kristin Krohn Devold (H)
Lukkeloven:
Trist for forbrukerne, håpløst for bransjen
Regjeringens forslag om å stenge butikkene på kveldstid og på søndager er en sterk mistillit til forbrukerne. Regjeringen tør ikke stole på at kjøpmenn og kunder kan finne frem til passende åpningstider uten innblanding fra det offentlige.
Lovforslaget vil raskt vise seg umulig å håndheve. Det er fullt av unntak for butikker under 100 kvm, bensinstasjoner og turistvirksomheter. Det er ingen dristig påstand å si at vi vil få en oppblomstring av kreative butikkløsninger som teknisk sett tilfredsstiller kravene i loven.
Det blir ikke mer søndag av at butikkene blir mindre. Regjeringen spår selv at flere, men mindre, butikker vil kunne holde åpent på søndag. Som forbrukere må vi leve med at store og rimelige forretninger holder stengt, mens de små og dyre holder åpent på helligdagen. Dessuten har Regjeringen fullstendig oversett de rådene den har fått fra handelsnæringen. HSH har pekt på at lukkeloven er konkurransevridende, uhåndterbar og dessuten gir spesielle konkurransefortrinn til statens egne «små kolonialforretninger» - Statoilstasjonene.
