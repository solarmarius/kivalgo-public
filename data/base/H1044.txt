
12. oktober 2000
Sonja Sjøli, Høyre:
- Rehabiliteringsinstitusjonene må likebehandles
Manglende offentlig godkjennelse og dermed ingen statlig støtte over statsbudsjettet gjør at driften ved Cato-senteret i Son er truet. "Den offentlige godkjenningen av rehabiliteringsinstitusjoner bør kun ta utgangspunkt i om tilbudet er faglig forsvarlig, og alle institusjoner som oppfyller dette kravet bør få statlig støtte etter de samme regler basert på et "pengene følger pasienten"-prinsipp", sier Sonja Sjøli, som sitter i sosialkomiteen for Høyre og representerer Akershus på Stortinget. "Cato-senteret bør gis statlige tilskudd på linje med tilsvarende rehabiliteringsinstitusjoner, med en kurdøgnpris som fastsettes på bakgrunn av den enkelte institusjons tilbud og faktiske kostnader."
Det har kommet frem at flere sykehus sier opp avtaler med private rehabiliteringsinstitusjoner og i stedet bygger opp egne rehabiliteringsavdelinger. Årsaken ligger i de ulike finansieringsordningene. Hos de private institusjonene er døgnprisen ca 1000 kr. I sykehusenes regi er prisen 7000 kr, men regningen kan da sendes staten gjennom systemet for innsatsstyrt finansiering. "Jeg vil i spørretimen neste uke be helseministeren svare på hva han vil gjøre for å sikre en mer effektiv bruk av knappe ressurser i helsevesenet, gjennom bruk av private tilbud fremfor å bygge opp langt dyrere tilbud i offentlig regi", sier Sonja Sjøli.
