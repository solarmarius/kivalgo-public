
1. februar 2001
Høyres Stortingsgruppe
Stortingsrepresentant Ingvald Godal
Norge ligger ikke på Kanariøyene
Lekkasjene fra den langtidsproposisjonen for forsvaret som regjeringen snart skal legge frem er meget foruroligende. De tyder på at den legger en sikkerhetspolitisk analyse til grunn som like gjerne kunne ha vært utarbeidet for Kanariøyene som for Norge.
Norge må selvsagt ha et forsvar som både kan forsvare eget land og delta i internasjonale operasjoner. Vi må ha to tanker i hodet samtidig. Og det må være helt klart at Norges viktigste internasjonale oppgave er å bidra vesentlig til stabilitet i egen del av verden.
Å redusere den norske hæren til 2 brigader slik det nå snakkes om, er helt uansvarlig. Til sammenligning har Finland 22. Men så er da også finnene fullstendig klar over hvor i geografien de ligger.
