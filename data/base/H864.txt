
Stortinget, 14. mai 1999
Inge Lønning
Høyre-interpellasjon om valgfritt skriftlig sidemål
Stortingsrepresentant Inge Lønning tar i en interpellasjon til kirke-, utdannings- og forskningsministeren opp spørsmålet om valgfritt skriftlig sidemål. Inge Lønning er i tvil om den obligatoriske opplæringen i skriftlig sidemål er et fremtidsrettet bidrag i arbeidet for å styrke norsk skriftkultur, og mener at en større del av opplæringen innenfor norskfaget med fordel kan konsentreres om vår felles nasjonallitteratur. Interpellasjon, som kommer til behandling i Stortinget i løpet av våren, har følgende ordlyd:
Norsk språk er i dag utsatt for sterkt press, og det er behov for å styrke vår nasjonale skriftkultur. Både fra forskningsmiljøer og fra skolens folk er det i den senere tid ytret tvil om hvorvidt den obligatoriske opplæringen i skriftlig sidemål er et fremtidsrettet bidrag til å styrke norsk skriftkultur.
Vil statsråden åpne for valgfrihet innenfor norskfaget, slik at en større del av innsatsen kan konsentreres om vår felles nasjonallitteratur?
