
Stortinget, 19. januar 1996
Siri Frost Sterri, utdanningspolitisk talskvinne (H)
Reform '97 i fare for å bli en ny hastverksreform?
I spørretimen 24. januar stiller undertegnede følgende spørsmål til utdanningsministeren:
"Reform '97 starter høsten l997. Endringer i opplæringslovene har vært forutsatt behandlet i vårsesjonen l996 i Stortinget. I følge meldinger i media vil denne viktige saken som bl.a. inneholder en rekke uavklarte spørsmål knyttet til reformen, bli forsinket fra departementets side.
Deler statsråden på denne bakgrunn min frykt for at også Reform '97 står i fare for å bli en hastverksreform?"
Begrunnelse: Som kjent ønsker Høyre at reformstart skjer høsten l997 og utgjør sammen med Arbeiderpartiet flertallet bak Stortingets vedtak.
Tempoplanen for en godt forberedt reform har forutsatt at Stortinget våren l996 behandler endringer i opplæringslovene. Viktige spørsmål knyttet til reformen skal her avklares:
skyssgrenser
krav til skole- og klassestørrelse
evt. andre standardkrav
fritaksrett kristendomsfaget
foreldreinnflytelse
rett til utsatt skolestart , osv.
Høyre har under arbeidet med reformen strukket seg svært langt i forhold til å gi fullmakter til departementet - senest i forbindelse med saken om fag- og timefordelingsplaner, for å bidra til at produksjon av lærebøker og annet undervisningsmateriell kan igangsettes. Dette har Høyre gjort for å bidra til å sikre kvaliteten i reformen ved at aktørene får tilstrekkelig tid til klargjøring. Hvis det medfører riktighet at opplæringslovproposisjonen blir forsinket fra departementets side, frykter Høyre at tidsnød kan sette dette arbeidet i fare og at det innføres en uferdig reform, slik Reform '94 dessverre har vist seg å være.
Høyre vil ikke være medansvarlig for dette. Statsråden bør derfor vurdere å trekke ut de deler av opplæringslovene som er direkte knyttet til Reform '97 og fremlegge for Stortinget til avgjørelse i vårsesjonen i samsvar med tidligere tempoplan. Det er viktig at denne avklaringen kommer nå, slik at utdanningskomiteen og Stortinget kan legge dette inn i sin arbeidsplan for vårsesjonen, og slik at kommunen får de nødvendige avklaringene i forhold til sitt arbeid for å tilrettelegge for reformstart fra høsten l997.
