
Stortinget, 27. februar 1996
Pressemelding fra stortingsrepresentant Siri Frost Sterri, Høyres fraksjonsleder i kirke-, utdannings- og forskningskomiteen
STATEN MÅ STIMULERE TIL MER FORSKNING OG UTVIKLING I BEDRIFTENE
Det er gledelig at det offentlig oppnevnte Forsknings- og innovasjonsutvalget (Aakvaag-utvalget) så klart konkluderer med at Staten må satse mer på å stimulere til forskning og utvikling i næringslivet. Utvalget foreslår bl.a. at det i en prøveperiode innføres en overavskrivningsordning for næringslivets utgifter til forskning og utvikling.
Det er gledelig at utvalget på denne måten gir klar støtte til en ordning, som Høyre og andre partier har fremmet konkret forslag om i Stortinget flere år på rad. Men like sikkert som forslaget er fremmet, like sikkert har Arbeiderpartiet og Senterpartiet stemt det ned.
Aakvaag-utvalgets innstilling er en ny og klar bekreftelse på at en overprisavskrivningsordning for bedriftenes forsknings- og utviklingsutgifter vil være et positivt virkemiddel for å styrke forskningsinnsatsen i bedriftene. Høyre håper at næringsminister Stoltenberg og Arbeiderpartiet vil benytte denne nye anledningen til å gå inn for en ordning som vil virke positivt for bedriftene. Nå er det ingen grunn til å vente lenger.
