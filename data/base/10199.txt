
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
VÅRT VALG
GRUNNSYN OG 
FRAMTIDSLINJER 
FOR VENSTRE
Vedtatt på Norges Venstrelags landsmøte på Røros 10.-12. nov. 1972 




I INNLEDNING
Vi har ennå muligheten til å minske fattigdom og nød i verden. Men vi har også fått våpen til å utslette alt liv og gjennom rovdrift på ressurser og forurensning av livsmiljøet setter vi menneskeslektens framtid på spill.  

Herredømmet over utviklingen holder på å gli ut av hendene på oss. Vi kan bli redskaper for politiske og økonomiske drivkrefter som vi ikke ser rekkevidden av eller har makt over.  

Vi har aldri hatt sterkere grunn til å drøfte hvordan samfunnet og verdenssamfunnet bør styres. Gjennom hele livet vil det bli krevd av oss at vi bryter med foreldede forestillinger, tilegner oss nye tanker og møter nye utfordringer.

II EN VERDEN I OMVELTNING
Vi opplever en gjennomgripende omstilling i samfunnsliv og økonomi. Tusener av mennesker er på flyttefot, fra bygder til byer og tettgrender, fra jordbruk og fiske til industri, transport og tjenesteyrker. Hele  grender er i oppbrudd.

Forskingen frigjør nye krefter, skaper nye materialer og produksjonsmåter og gir oss mer effektive sambands- og transportmidler. Maskiner erstatter mer og mer menneskelig arbeidskraft. Mekaniseringen trenger igjennom i jordbruket, kapital-krevende driftsformer vinner fram i fiskeriene, og maskinene overtar stadig flere oppgaver i industri, kontorarbeid, planlegging og styring av produksjonen.  

Samtidig har vår produksjon i stor grad vært basert på naturressurser som energikilder og råvarer. Den ekspansive økonomiske utvikling har ført med seg en stadig sterkere utvinning av disse naturressursene. Det er konstatert at jordas kjente lagre av mange viktige energikilder og mineraler vil være uttømt i løpet av få årtier om forbruket fortsetter med samme vekst som nå. Bruken av naturressurser gir seg også utslag i overbeskatning og utrydding av fiskeforekomster, jord- og skogressurser. Rovdriften på naturressurser er en urettferdig utbytting av folkene i de fattige  råvareproduserende landene og av kommende generasjoner.

Vår produksjons- og forbruksstruktur har resultert i en stadig sterkere forurensning og forgiftning av menneskets livsmiljø. Dette innsnevrer mulighetene for livsutfoldelse for dagens mennesker. I enda høyere grad truer forurensningen og forsøplingen våre barns livsmiljø og deres arvemessige utrustning.  

Vi er vitner til romfartens gjennombrudd. På vår egen jord er avstanden i tid nesten opphevet. Avstanden uttrykker seg i andre ting: Forskjell i levestandard og tenkemåte og fiendskap mellom nasjoner, som likevel er gjensidig avhengig av hverandre.  

Folketallet vokser med eksplosiv hastighet. Selv med sterkt økende matvareproduksjon blir ikke ernæringsstandarden i utviklingslandene bedret. Kløften mellom rike og fattige nasjoner øker stadig.  

Unge nasjoner har fått politisk selvstendighet. Likevel må folkene mange steder kjempe mot indre og ytre undertrykkelse og utnytting, for et menneskeverdig liv.  

Truselen om en storkrig, ført med atomvåpen, henger over oss. Selv om ingen vil et væpnet oppgjør, er vi ikke nådd lenger enn at det kan bryte løs ved feilgrep eller misforståelser eller som følge av politiske og økonomiske motsetninger.  

Verdier på spill.
Med bakgrunn i denne omveltning har velferds- og velstandssamfunnet fått sin form i industrilandene.  

Sentrale verdier har vært full sysselsetting, sterk økning i produktiviteten og økt materiell levestandard. Statens rett til å regulere næringslivet er gradvis blitt akseptert. Trygdesystemet er utbygd og etterspørselen etter utdanning som er en hovedfaktor i individuell og nasjonal velstand   stiger så raskt at samfunnet har vanskelig for å dekke behovet.  

I annen halvdel av 1960-årene har industrilandene opplevd en bølge av protester mot velstandssamfunnet. I bunn og grunn er protestbevegelsene symptomer på problemer og misforhold i velstandssamfunnet. Industrialiseringen og urbaniseringen medfører sentralisering av makt og bosetting. I sporene følger ødsling med naturressurser, ensidige krav om effektivitet og om blind tillit til ekspertise. Men det følger også sosiale problemer, mangel på trivsel, følelse av avmakt fordi vi ikke har innvirkning på den prosess som former vår arbeidsplass, vårt bomiljø og samfunnet som helhet.  

I dette samfunnet står grunnleggende verdier på spill. Venstres ideer om menneskeverd, likeverdighet, brorskap og demokrati står i fare for å tape selv om byggverket av levestandard og sosiale reformer blir stående.  

Vi kan velge.
Mange av endringene i samfunnet er skjedd uten at vi har overveid følgene på lengre sikt og uten at vi har spurt oss selv om vi ønsker dem. Hvis ikke tilfeldighetene skal råde, må vi velge kurs for samfunnsutviklingen. I det ligger en utfordring. Her er bruk for oss, for dristig tenkning, for samarbeid, for samfunnsinnsats.  

Og vi kan velge. Det fins ingen lovmessig utvikling som ubønnhørlig driver oss fram, mot et idealsamfunn eller mot en katastrofe. Vi er ikke i blinde krefters vold. Samfunnet kan bli formet av oss selv, av våre politiske avgjørelser og av de holdninger v i inntar i samlivet med våre medmennesker. Den mektigste drivkraft i utviklingen er vår egen tenkning og handling. Når vi først er klar over de krefter som virker, kan vi selv stake ut kursen i vårt eget land, og sammen med andre være med å forme verdenssamfunnet.  

Vi kan ikke velge uten å forstå og uten å vite hva vi vil. Men det går ikke å lage et skjema for utbyggingen av samfunnet en gang for alle. Vi må stadig øke vårt kjennskap til de krefter som virker i samfunnet, velge mellom vegene framover og gjennomføre rasjonelle reformer steg for steg. Her må vi ta forskingen i bruk. Den kan gi oss innsikt i problemene omkring menneskelige konflikter og samarbeidsspørsmål, lære oss mer om virkningene av økonomiske og politiske tiltak og hjelpe oss til å planlegge med sikte på at mennesker, maskiner og naturkrefter skal virke sammen.  

Dette betyr at politikken igjen blir det sentrale område for menneskelig handling. Dette synet må gjennomsyre oss alle i et demokrati, der hver og en har ansvar. Det betyr også at ideer og verdier står i brennpunktet for oppmerksomheten. For Venstre betyr det at vi må gi nytt liv til den radikale liberalismen.  

Grunnsynet.
Venstre ble skapt i et samfunn som var preget av stor sosial nød, av fordommer, klasseskiller og urett. Partiet samlet nordmenn fra alle samfunnslag til kamp for folkestyret. Grunnlaget for denne kamp var overbevisningen om at hvert eneste menneske er verdifullt, og at hele folket er bundet sammen med  sterkere bånd enn det som har satt skille mellom grupper og klasser. Venstre bygger fortsatt på dette grunnsyn. Det er like aktuelt og like nødvendig i dag.  

Venstre stiller mennesket i sentrum. Vi vil søke de løsninger på samfunnsproblemene som er best egnet til å fremme menneskelig vekst og utvikling.  

Vi lever i samfunn med andre. Til et verdifullt menneskeliv hører følelsen av fellesskap med og ansvar for medmennesker og gleden over kjærlighet, over kunnskaper og over det som er vakkert. I vårt folks kristne og kulturelle arv eier vi verdier som vi må bygge på og verne om i samfunnslivet.  

Vi har tillit til at menneskenes beste egenskaper kommer til utfoldelse i frihet. Dyrt kjøpte historiske erfaringer viser at undertrykkelse av friheten fører til vold og umenneskelighet. Vi vender oss mot alle forsøk på å påtvinge noen et bestemt livsmønster, uansett hvilket påskudd forsøket skjuler seg under. Vi hevder retten til fri tenkning og forsking, fri religionsutøving, fri meningsutveksling og frihet i personlige forhold ellers.  

Friheten innebærer ingen rett til å krenke andre. Vi vil arbeide for et samfunn med like rettigheter, rettssikkerhet, humanitet og toleranse. Samfunnets rikdom skal måles også i de muligheter for å være annerledes det gir menneskene, i kulturlivets spennvidde, i våkenheten overfor urett og i solidariteten med dem som har det  vondt.  

Forutsetningene for at alle skal kunne utfolde sine evner er at hver enkelt kan oppnå trygge økonomiske kår, at veien til utdanning, kulturopplevelser og aktiv kulturutfoldelse er åpen, og at vi kan søke utløsning for krefter og eventyrlyst i gagns innsats. Vi må bygge samfunnet slik at alle kan gjøre bruk av friheten.  

Framtidslinjene.
Vi må arbeide for et Norge som vi selv eier, som bevarer sin natur, kultur og egenart. Vi må skape levedyktige og allsidige bygde- og bysamfunn over hele landet og motvirke en konsentrasjon av bosettingen i noen få, høyt industrialiserte områder omkring våre største byer. Vi må se til at den økonomiske makt blir fordelt på mange hender. I hele landet må vi oppmuntre tiltakslyst, ansvar og samarbeidsevne.  

Vi må sørge for at våre ressurser, også ressursene på den norske kontinentalsokkel, ikke blir hensynsløst forbrukt for kortsiktig vinnings skyld, men utnyttet og vernet til beste for kommende generasjoner. Folketallet må stabiliseres også i vårt eget land. Store, nasjonale oppgaver må løses gjennom offentlige tiltak eller ved samarbeid mellom staten og private norske interesser. Verdiene må komme hele folket til gode.  

Vi må verdsette høyere vår natur og vårt livsmiljø.  Gjennom samfunnsplanlegging, lovgivning og i gjerning må vi bekjempe forurensninger og støy og sikre rekreasjons- og naturarealer.  

Vi må hindre at vi blir slaver av vårt eget jag etter velstand. Kravene fra produksjonslivet, presset fra reklamen og massepåvirkningen utenfra må ikke tvinge oss inn i en livsform vi ikke ønsker. Vi må også motsette oss at det vokser fram et nytt klassesamfunn, bygd på ulikheter i yrke og utdanning.  

Den solidaritet som har gitt seg utslag i kampen for større rettferdighet i Norge, må vi i dag vise mot dem som trenger den mest, de som ikke kan organisere seg i slagkraftige interessegrupper og som lett blir hengende etter i utviklingen. Det kan gjelde de  som bor avsides, de gamle og de funksjonshemmede. Det må også gjelde mennesker som avviker fra flertallet eller er satt tilbake.  

Vi må imøtekomme folks behov for et dypere livsinnhold enn penger og mekanikk. Det må bli et hovedmål for politikken å verne kulturarven og fremme kulturverdier, gjennom undervisning og forsking, kunst og underholdning, folkeopplysning og hobbyvirksomhet, idrett og friluftsliv. Til disse verdier hører også religionen, som har sin plass i helheten.  

Det folkestyre vi har utviklet, må ikke få utarte til fjernstyre, ekspertvelde og byråkrati. Vi må ta vår forfatningspraksis opp til vurdering, styrke det enkelte menneskes demokratiske rettigheter og slå fast en arbeidsfordeling som legger makten i hendene på folket og dets valgte representanter. Like viktig er det å styrke den enkeltes medansvar og videreføre demokratiet i arbeidslivet, skole- og utdanningsystemet, i nabolaget og lokalsamfunnet.   

Den kamp vi selv har ført for å vinne selvstendighet, føres nå av de nye nasjonene. Nasjonalt har de fleste av dem vunnet uavhengighet, men økonomisk og sosialt undertrykkes de fattige i verdenssamfunnet og mange steder også i de enkelte land. Vi må bidra til økonomisk frigjøring og arbeide for sosial og økonomisk utjamning i verdenssamfunnet.  

På tross av tilbakeslag, konflikter og kriger opplever vi en voksende internasjonal samkjensle, en økende forståelse av at krigskreftene må tøyles, og en aktiv innsats for å bygge ut det internasjonale samarbeid. Det er en hovedoppgave for norsk utenrikspolitikk å støtte opp om denne utviklingen.

III FOLKESTYRET
Staten, kommunene og de offentlige institusjonene er til for å tjene menneskene. Men i alle samfunn også i vårt eget fører utviklingen stadig til nye brytninger mellom demokrati og tendenser til tvang, fåmannsvelde og vilkårlighet. Vi må alltid på nytt ta kampen opp for å trygge det frie folkestyrte samfunn og å bygge det videre ut.  

En forutsetning for å kunne utvikle et demokrati er at vi har en realistisk oppfatning av de kreftene som påvirker og forandrer oss selv og vårt samfunn. Bare på grunnlag av en slik kunnskap kan vi bygge ut de institusjoner som gjør det mulig for oss å styre og ikke bli redusert til redskaper. Bare da kan vi velge og skape en meningsfull og trygg tilværelse for oss selv, både som enkeltmennesker og som folk.  

Et kjennetegn ved vår tid er at vi selv og våre omgivelser i økende grad påvirkes av krefter vi selv ikke kontrollerer. Særlig gjelder dette de teknologiske drivkrefter i vårt produksjonssystem og den innflytelse økonomiske maktkonsentrasjoner har. Overføring av bestemmelsesrett til overordnede nasjonale og internasjonale organer kan skape økt avstand mellom de steder hvor beslutningene tas og de samfunnsmedlemmer beslutningene gjelder.  

Vi må bygge ut vårt samfunn og våre institusjoner for å redusere avstanden mellom dem som styrer og dem som blir styrt. Den enkelte må gis større mulighet til å få kunnskap om samfunnsforhold og innflytelse på de krefter som påvirker hans eget miljø. Bare da gir deltakelse og medarbeiderskap mening for den enkelte.  

Den offentlige samfunnsplanlegging må bygges ut. Samfunnets kontroll med de private bedrifters virksomhet må styrkes, og den enkelte må sikres økt innflytelse på de beslutninger som treffes i bedrifter, offentlige institusjoner og organer.  

En valgreform må sikre alle valgdistrikter en rimelig representasjon og samtidig gi en forholdsmessig fordeling mellom partiene. Den politiske interesse og kontakten og tilliten mellom velgerne og deres representanter må styrkes ved at menige partimedlemme og velgere får større innflytelse på personvalget.

Folket bør også ha adgang til å ytre seg mellom valgene. Det må bli innført bestemmelser som gir sterke mindretall rett til å kreve folkeavstemning om viktige prinsippspørsmål som er oppe til avgjørelse i stat eller kommune.  

I et demokratisk samfunn har også minoritetsgrupper av ulike slag krav på vern om sin livsform og sine rettigheter.  

Både i staten og kommunene må oppnevningene til styrer, utvalg og råd skje slik at vervene blir fordelt godt yrkesmessig, geografisk, når det gjelder alder, og mellom kvinner og menn. Vi må gi flere folk høve til å yte innsats og ta medansvar.  

Organisasjon og parti.
De politiske partiene har sentrale oppgaver i vårt samfunn. Finansieringsformene for partipolitisk virksomhet må være betryggende, slik at partiene ikke blir bundet av spesielle grupper eller organisasjoner som bidrar til finansieringen. Partienes regnskaper må offentliggjøres. Stat og kommuner bør dekke alle utgifter ved det arbeid som partiene utfører for samfunnet i forbindelse med valg, nominasjoner og folkeavstemninger, etter klare regler og med effektiv kontroll mot  misbruk.

Medlemskap i politiske partier må være basert på full frivillighet.  

Ideelle folkebevegelser og yrkesorganisasjoner av forskjellig slag fyller også viktige funksjoner i samfunnet. De gir utløp for verdifull felles aktivitet, de løser sosiale og kulturelle oppgaver, fremmer arbeidstakernes og næringsdrivendes kår, og innøver ofte gode demokratiske samarbeidsvaner. Organisasjonene er viktige ledd i den enkelte folkegruppes mulighet for deltakelse og påvirkning i samfunnspolitikken.  

Organisasjonenes viktigste funksjon er å ta seg av fellesoppgaver som faller utenfor de områdene staten og kommunene må skjøtte i samfunnet og å fremme synspunkter som ivaretar interessene til de ulike folkegrupper i forhold til den politikk som styringsorganene fører. Ved representasjon i offentlige utrednings- og rådgivningsutvalg kan organisasjonene også yte en verdifull medvirkning under forberedelsen av lovgivnings- og planleggingsarbeidet. Stundom kan de også med fordel delta i utøvende funksjoner av offentlig natur. Ikke alle interesser i samfunnet er imidlertid like godt organisert. Det er som regel de svakeste gruppene som mangler organisasjoner og ressurser til å gjøre seg gjeldende. Det offentlige må ta særlig hensyn til disse gruppene i sin politikk. Til de største folkelige bevegelser i vårt samfunn hører fagbevegelsen. Venstre vil i sitt arbeid verne om bevegelsens  mulighet til å sikre sine medlemmers interesser.

Interesseorganisasjonenes virksomhet må underordnes alminnelige regler gitt av de folkevalgte myndigheter til vern om samfunnsmessige hensyn og til løsning av konflikter i eller mellom organisasjonene. Organisasjonsfriheten må sikres og forhandlingsretten vernes ved full likestilling mellom alle rimelige representative organisasjoner. Det er viktig at de indre forhold i  organisasjonene er demokratiske. Både i organisasjonene og i samfunnet som helhet har mindretallene krav på at deres rettigheter  respekteres.  

Det lokale selvstyre.
Det lokale selvstyre må bygges ut. Avgjørelsesmyndighet må desentraliseres og legges til organer der det enkelte samfunnsmedlem direkte kan øve innflytelse.  

Lokalsamfunnet på ulike plan må gis politisk makt og ansvar. Dette ansvaret må legges til de demokratiske styringsorganer. De må få eksperthjelp som identifiserer seg med lokalsamfunnets problemer og oppgaver. De demokratiske organer bør ikke bare bestemme hvem som skal få utnytte de lokale ressurser. Det bør også være regelen at de bestemmer hvordan og til fordel for hvem disse ressurser skal utnyttes.  

Kommunene og fylkene må sikres reell avgjørelsesmyndighet bygd på klare regler om arbeidsdeling og samarbeid og om fordeling av inntekter og utgifter mellom kommuner, fylker og stat. Den kommunale og fylkeskommunale administrasjon må bygges ut slik at den blir et godt og effektivt redskap for sitt distrikt. I kommunene er det viktig å sørge for informasjon og kontakt slik at også folk i utkantene kan kjenne seg nær knyttet til sin kommune og til de oppgaver de folkevalgte arbeider med. Også innen kommunene bør en desentralisere myndighet ved opprettelse av nye lokale organer.  

Kommunenes og fylkenes økonomiske bærekraft må styrkes ved at staten overtar mer av utgiftene til fellesinstitusjonene. 

De folkevalgte må dras mer direkte inn i utformingen av de langsiktige planer. Ved videreføring av skatteutjamningen og ved andre former for overføring av midler til fylkene og kommunene må vi fortsette arbeidet for like høy standard i kommunene over hele landet.  

Statsstyre og regjeringsform.
Helt siden Venstre fikk gjennomført parlamentarismen i Norge, har folkets valgte representanter hatt avgjørelsen når det gjelder regjeringens politiske sammensetning. Den parlamentariske situasjon har likevel skiftet mellom perioder med mindretallsregjeringer, lange tidsrom med stortingsflertall og regjeringsmakt hos et enkelt parti og perioder med regjeringskoalisjoner.  

Både statsråder og stortingsrepresentanter må gis bedre muligheter til å konsentrere sitt arbeid om prinsipielle og langsiktige retningslinjer. Regjeringens politiske funksjon må styrkes. Det kan skje ved at departementene får en godt utbygd politisk ledelse, ved å opprette egne departementer for arbeidsområder med sterkt økende betydning og ved å avlaste departementene for arbeid. Både avgjørelsesmyndighet og administrative funksjoner må overføres til fylker og kommuner.  

Vi må gjennomføre en radikal bedring av Stortingets muligheter for selvstendig vurdering av regjeringens forslag, effektiv parlamentarisk og politisk kontroll, og i særlig grad muligheter for å ta egne politiske initiativ. Derfor må Stortinget selv, de enkelte representanter, fagkomiteene og partigruppene få kvalifisert arbeidshjelp.  

Det er viktig for tillitsforholdet mellom velgerne og representantene at de reelle avgjørelsene skjer i åpne stortingsmøter, der representantene fritt kan hevde sin mening. Representantene er ansvarlige overfor sine velgere og sitt parti og er bundet av det program de er valgt på. I samvittighetsspørsmål er de bare bundet av sin egen overbevisning.  

Det er i dag grunn til å ta norske forfatningsspørsmål opp til bred utredning og drøfting.  

Den enkelte og forvaltningen.
Omfanget av offentlig virksomhet skaper økt behov for å sikre den enkelte mot vilkårlighet ved administrative avgjørelser. Vi må bygge ut og holde i hevd offentlighetsprinsippet i forvaltningen og stadig slå  fast som en hovedregel at alle skal ha rett til å gjøre seg kjent med sakene forvaltningen arbeider med.  

Overvåkingstjenesten må stilles under parlamentarisk kontroll. Dyktige og samvittighetsfulle tjenestemenn er en avgjørende forutsetning for riktig og upartisk saksbehandling. Både i stat og kommuner skal det høre til tjenestemennenes oppgaver å opplyse folk om hvilke rettigheter de har og orientere dem om hvordan de skal gå fram for å få ordnet sine saker. God informasjon om administrasjonens arbeid kan gi folk bedre mulighet til å forvisse seg om at alt går rett for seg.   

Det vil alltid være en viktig oppgave å fremme rasjonell forvaltning, effektivitet og streng økonomi med statens midler.  

Det administrative arbeid må stå under god demokratisk kontroll. Vi må unngå sammenblanding av utøvende og kontrollerende myndighet også ved oppnevning til offentlige tillitsverv. Offentlige myndigheter må sørge for informasjon om sosiale rettigheter og for rettsvern i forbindelse med bruk av databanker.  

Meningsdannelsen.
Demokratiets beste vern er en våken folkemening og et fritt offentlig ordskifte, som bygger på kjennskap til hva som skjer i samfunnet. Ytringsfrihet er ikke nok. I dag må vi også fastslå retten til informasjon.  

Aviser og forlag som er frie og uavhengige er en forutsetning for at vi skal kunne danne oss selvstendige meninger om det som skjer. En annen forutsetning er at vi kan velge mellom blad og bøker av de mest ulike slag. Vi må se til at det alltid blir råd også for andre enn de økonomisk sterkeste å stå for utgivelsen. Det må være det offentliges ansvar at avis- og annen publikasjon ikke konsentreres til de større byene. Avisene må få slik støtte at vi kan opprettholde en allsidig og variert lokalpresse.  

Radio og fjernsyn er verdifulle kunnskapskilder i tillegg til aviser og forlag. Vekselvirkning og kappestrid mellom disse to grupper av informasjonsmidler kan gi oss muligheter til å få se sakene fra mange sider. Norsk radio og fjernsyn bør fortsatt bli drevet som offentlige institusjoner. Det offentliges monopol på disse media må ikke føre til at opposisjonelle synspunkter i kontroversielle og viktige saker blir satt til side. Dette gjelder særlig saker hvor brede folkegrupper kommer i konflikt med de styrende i samfunnet. Reklamesendinger må ikke innføres. Kringkastingen må ha en selvstendig og allsidig oppnevnt ledelse som kan hindre ensidig politisk og kulturell påvirkning.  

De som steller med nyhets- og informasjonsmidlene har ansvar for at vesentlige spørsmål blir gitt skikkelig plass i spaltene og sendetiden. Det er viktig at kritiske meninger og nye synspunkter alltid kan komme til orde. Like viktig er det å styrke den lokale programvirksomhet slik at radio og TV blir representative for landet som helhet.  

I det lange løp ligger den beste garanti mot misbruk av påvirkningsmidlene i et skole- og kulturarbeid som styrker kritisk sans og selvstendig vurderingsevne. De midler teknikken har skapt til rask spredning av nyheter og meninger gir oss muligheter til å følge direkte med i hendingene i verden omkring oss. Men de kan også bli brukt til ensidig propaganda og reklame. Det er en fare vi må være på vakt mot.  

IV LIVSMILJØET
De siste tiårs tekniske utvikling og økonomiske politikk har ført til sterkt økende forbruk av ressurser som ikke kan fornyes og til forstyrrelse i naturmiljøet. Mennesker kan for kortsiktig vinnings skyld, ved skjødesløshet eller ved uvitenhet ødelegge naturprosesser og miljøer som på lengre sikt er livsnødvendige.  

Vern om det sammensatte biologiske system på jorden er en av de viktigste oppgaver i nasjonal og internasjonal politikk. Ressursutnyttelse og teknologiske virkemidler må tilpasses og underordnes dette hensynet.  

Jorden har begrenset plass og begrensete ressurser. En nøye husholdning med våre naturrikdommer må derfor gjennomføres, særlig i industrilandene. Gjennom internasjonale organer må vi styrke arbeidet for å stabilisere folketallet både i industriland og utviklingsland.  

Et ressursbevarende helhetssyn må legges til grunn for samfunnsutviklingen når det foreligger konflikt mellom økonomiske interesser og andre samfunnsinteresser. Dette må føre til endringer i det gjeldende markedsøkonomiske system.  

Arealplanlegging og naturfredning.
I vår utnyttelse av naturen må vi ikke la tilfeldighetene råde eller la kortsiktige økonomiske hensyn få dominere. En bedre og mer omfattende planlegging er nødvendig og vil kreve økt offentlig innsats og kontroll. Ved planlegging og utbygging av våre bygder og byer må vi legge vekt på at menneskene skal bo der i generasjoner. 

Et viktig ledd i planleggingen er å bevare opprinnelige landskapstyper, og dyre- og planteliv. Før en tar fatt på utbygging som kan føre til varige endringer i naturforholdene, må regelen være at en foretar grundige forhåndsundersøkelser, slik at en kan unngå mulige skadevirkninger. Områder som utsettes for kortvarig anleggsvirksomhet må en søke å gi tilbake det opprinnelige landskapspreg når arbeidet er avsluttet.  

Flest mulig av våre landskapstyper og naturmiljøer må bli bevart ved anlegg av naturparker og naturreservater. Alt liv har sin livsrett og sin økologiske betydning. Utsatte plante- og dyrearter må vernes ved fredningsbestemmelser og ved beskyttelse av livsmiljøet.  

Ville dyrearter må i prinsippet være fredet. Adgang til jakt på nærmere bestemte arter fastsettes i lov. Alle arter, også rovdyrene, har sin funksjon i naturen. Ordningen med skuddpremie bør falle bort for de fleste dyrearters vedkommende. Til gjengjeld må det etableres tilfredsstillende regler om erstatning ved rovdyrskade.  

Hytte- og annen fritidsbebyggelse må plasseres og utformes slik at den glir inn i og underordnes naturmiljøet. Dette er særlig viktig når en tillater slik bebyggelse i strandsoner og på snaufjellet. Allmenheten må sikres adgang til attraktive kystområder og innsjøstrender.  

Mennesket trenger naturområder til rekreasjon og fritidssysler. Derfor må vi ved planleggingen sørge for friarealer i tilknytning til bomiljøene og større friarealer til bruk for turgåing og annet friluftsliv.  

Kulturlandskapet slik det er formet gjennom århundrer må vernes. Det er av vital betydning at vårt spredte bosettingsmønster opprettholdes. Vanlig boligbebyggelse må i størst mulig grad samles i planlagte boligfelter på arealer av liten jordbruksverdi.  

Vern av kulturminner og eldre verdifull bebyggelse må inngå som et ledd i planleggingen. Det er vesentlig at en tar hensyn til miljøet omkring fredede fornminner og bygninger, og hele bosettingsmiljøer kan tas vare på selv om den enkelte bygning ikke er bevaringsverdig.  

Trygghet i trafikken og vern mot støy må sikres ved et differensiert veinett som skåner boligområder og sentrumsgater for unødig biltrafikk.  

En allsidig og avveid utbygging forutsetter at samfunnet bruker sin rett til å planlegge og regulere. Samfunnets regulering av arealbruken medfører erstatningsansvar når det fører til ulemper for den tradisjonelle utnyttelse av arealene.  

Forurensinger.
All utnyttelse av ressurser og produksjon må skje i harmoni med de grunnleggende prosesser som gir balanse i naturen. Jord, luft og vann må vernes mot forsøpling, forgiftning og forpestning. Skader som allerede er skjedd må søkes gjenopprettet. Teknologien må tas i bruk for å uskadeliggjøre det moderne samfunns biprodukter og avfall. I størst mulig utstrekning må disse gjenutnyttes eller føres tilbake til naturens kretsløp. I bedriftsøkonomisk sammenheng er forurensinger som regel omkostningsfrie. Det er renseanlegg eller omlegging til mer miljøvennlig produksjon som koster.   

Bedriftene må pålegges dette ansvaret og utgifter til mer miljøvennlig produksjon bør inngå som en del av produksjonsomkostningene. For de eldre bedrifter som må investere i renseanlegg, bør spesielle avskrivningsregler og låneordninger komme på tale.  

Gjennom en utvidet offentlig kontroll må omsetningen av miljøskadelige produkter kunne stoppes. Ansvaret og bevisbyrden for at et produkt er uskadelig, må påligge produsenten. 

Produktkontrollen skal nærmere vurdere de miljøskadelige og direkte utgifter, f. eks. til søppeldestruksjon som de enkelte produkter påfører samfunnet. Denne vurderingen legges til grunn for beregning av særavgifter og eventuelle bestemmelser om forbud mot produkter.  

Samfunnet må føre kontroll med enhver utbygging av industri og andre anlegg som kan medføre forurensinger. Om nødvendig må en kunne nekte utbygging. Nye bedrifter som fører til forurensing, men som likevel er nødvendige, må plasseres slik at de lokale miljøskader blir minst mulige.  

Kommuner og fylker må samarbeide for å løse fellesproblemer. Det må fastsettes landsomfattende normer for miljøstandard som de kommunale og fylkeskommunale organer skal følge. Disse normer må være såpass elastiske at de gir rom for lokalt initiativ og eksperimenter. Ansvaret for dette legges til miljøvernutvalg. Innen sentraladministrasjonen må det finne sted en sterkere samordning av de etater og den lovgivning som har tilknytning til planlegging og miljøvern. Internasjonalt må arbeidet for miljøvern styrkes og koordineres. Samtidig må en prøve å nå fram til felles regler mot hensynsløs utnyttelse av ressurser og mot forurensing av luft, vann og jord som har skadevirkninger ut over det enkelte lands grenser.  

This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
