
18. oktober 2000
Høyres Stortingsgruppe
Høyres leder Jan Petersen:
--------------------------------------------------------------------------------------------------------
- Regjeringen må redegjøre om tømming av forsvarslagre
Høyre er svært bekymret over at trange budsjettrammer og økt oljepris gjør at Forsvaret må tære på beredskapslagrene av ammunisjon, drivstoff og reservedeler. På spørsmål fra Høyres leder Jan Petersen om hva Regjeringen har gjort med situasjonen, svarte Statsministeren at den kraftige reduksjonen i forsvarslagrene er forsvarlig. Høyre krever at Regjeringen nå redegjør for lagrenes status.
Vi i Norge har gjort narr av den russiske nordflåten som ikke har drivstoff til sine fartøyer, og så viser det seg at situasjonen er nesten like ille i Norge. Jeg er svært overrasket over at Statsministeren mener det er forsvarlig å tære på beredskapslagrene for å opprettholde driften av Forsvaret.
Høyre har lenge pekt på at den mangeårige underbudsjetteringen gjør at vi ikke får det Forsvaret vi tror vi har på papiret. Vi tror blant annet at vi har tilstrekkelig ammunisjon, drivstoff og reservedeler til å takle en krisesituasjon. Spørsmålet er om vi kan være sikre på dette lenger.
Høyre mener Regjeringen må innrømme hva konsekvensene av deres egen budsjettpolitikk gjennom snart ti år har blitt. Fra 1997 og ut neste år forsyner Forsvaret seg med materiell for over to milliarder kroner fra beredskapslagrene. Utstyret har blitt brukt til å opprettholde øvelses- og treningsaktiviteten og til å utstyre norske soldater til internasjonale operasjoner.
