
Stortinget, 9. oktober 1996
Pressemelding fra Høyres stortingsgruppe v/Harald Ellefsen
Nytt Sp-svik mot småbedriftene
Småbedriftene over hele landet må med skuffelse se på at Senterpartiet på nytt svikter dem. Sammen med Arbeiderpartiet og SV sørger Senterpartiet atter engang for å stemme ned et forslag fra Høyre om å fjerne momsdiskrimineringen av private bedrifter som ønsker å konkurrere om kommunale og statlige oppdrag. Det er særlig de mange private renholdsbedriftene som rammes av at Senterpartiet forlanger at kommunene fortsatt skal belastes med 23 prosent moms hvis de bruker et privat firma, noe de slipper dersom de bruker egne ansatte.
Senterpartiets og flertallets begrunnelse for å avvise det enstemmige og massive rettferdighetskravet fra landets småbedrifter, fremsatt av et enstemmig «Småting» ivår, er like uforståelig som selve standpunktet. En klage til EFTAS overvåkingsorgan ESA brukes som påskudd for å stemme ned forslaget uten å ta standpunkt til selve saken. Landets småbedrifter må nå sette sin lit til EU og EØS. Senterpartiet og Ap. er åpenbart ikke villig til å yte småbedriftene rettferdighet uten at EØS-reglene tvinger dem til det. Inntil det eventuelt skjer må bl.a. småbedriftene i distrikts-Norge dessverre være forberedt på at de fortsatt vil bli holdt utenfor den kompensasjonsordningen for moms som nylig ble innført for noen bransjer, men hvor Senterpartiet sørget for å utelukke renholdsbransjen.
