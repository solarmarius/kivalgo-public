
Alta/Hammerfest 5. september 1997
Jan Petersen, Høyres leder
Moms på transporttjenester vil ramme Nord-Norge hardest
Høyre har som eneste parti sagt klart nei til moms på reiseliv og transporttjenester. Å innføre slik moms vil være et angrep på tusenvis av arbeidsplasser, og det vil bli dyrere å reise for den enkelte.
Moms på transporttjenester rammer distriktene hardest. Ikke bare rammes næringslivet og arbeidsplassene, men tenk på hva det vil koste ekstra for den enkelte i Nord-Norge som reiser ofte med fly. Det er ikke alle som har et firma i ryggen til å betale flybilletten. Flyselskapene regner med en prisøkning på minst 20 pst., som rammer kundene.
Den enkeltes utgifter til flyreiser er desidert størst i Nord-Norge. I ingen annen landsdel bruker hver enkelt så stor del av husholdningsbudsjettet til å reise som i Nord-Norge. Undersøkelser viser at det ikke bare er de rike som reiser. De med lavere og midlere inntekter bruker en større del av sin inntekt på å reise enn de med høye inntekter. Momsøkning har derfor en dårlig sosial profil.
Nord-Norge taper kampen om turistene når Ap innfører moms på reise og overnatting.
Arbeiderparti-regjeringens ønske om å momsbelegge turistnæringen vil føre til at Nord-Norge står i fare for å tape konkurransen om turistene med Sverige og Finland.
Selv om den fineste naturen finnes i Norge risikerer vi å prise oss ut av markedet. Innføringen av moms i Norge faller sammen med at Sverige og Finland mottar milliarder fra EU for å styrke turistnæringen i nord.
Turistnæringens muligheter i Nord-Norge er store. Turismen gir ringvirkninger til lokalsamfunnet og bidrar til å sikre bosetningen i landsdelen. Det næringen trenger minst av alt nå er avgifter til staten. Momsen vil innebære tap av årsverk i størrelsesorden 1500-1800, dvs at så mange som 2300 personer kan miste jobben på landsbasis. Denne reduksjonen vil først og fremst ramme Distrikts-Norge dersom momsen innføres fra neste år. Det vil den dersom Arbeiderpartiet får bestemme etter valget.
Moms på flyreiser og hotellovernattinger vil medføre en dramatisk svekkelse av turistnæringens konkurranseevne. Nord-Norge vil ligge særlig dårlig an på grunn av EU-midlene til Sverige og Finland. Nord-Sverige og Nord-Finland har mottatt omlag en milliard norske kroner hver for å bygge opp turistnæringen.
Høyre vil tilrettelegge for et levende og mangfoldig næringsliv i Nord-Norge. Turistnæringen er et viktig satsingsområde for å styrke lokalsamfunnene i denne landsdelen. Da må næringen gis muligheter til å konkurrere. Arbeiderpartiets svar er nye avgifter.
