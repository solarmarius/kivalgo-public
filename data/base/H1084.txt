
Oslo, den 21. februar 2000
Trond Helleland, Høyres familiepolitiske talsmann:
- Fullstending skivebom fra Ap-kvinnene!
Lederen i Arbeiderpartiets kvinnebevegelse, Karita Bekkemellem Orheim, har foreslått et halvt års ekstra fødselspermisjon som alternativ til kontantstøtten. "Dette er fullstendig skivebom fra Ap-kvinnene", mener Høyres familiepolitiske talsmann Trond Helleland. "I valgkampen i 1997 var et av Ap-løftene et helt års ekstra fødselspermisjon. Halveis i perioden har man åpenbart funnet det for godt å halvere dette løftet", sier Helleland.
Ap-forslaget vil ventelig koste nærmere 5 mrd kr. "Dette er to mrd mer enn dagens kontantstøtteordning, samtidig som Ap-forslaget bare retter seg inn mot yrkesaktive. Studenter og hjemmeværende som har glede av kontantstøtten, vil ikke kunne nyte godt av Ap-kvinnenes alternative forslag", sier Helleland. Han stiller seg undrende til at den ekstra permisjonen skal kunne tas ut i løpet av barnets første ti år: "Kontantstøtten er målrettet mot å gi småbarnsforeldre som ønsker det større muligheter til å være hjemme med barna mens de er små. Men kontantstøtten gir også frihet til å velge andre løsninger. Med Ap-kvinnenes forslag må man være hjemme, ellers får man ikke støtte. Hvor målrettet er det å legge opp til at foreldre skal kunne velge å være hjemme i en periode mens barna går i tredje klasse?"
Helleland mener det er på tide at Arbeiderpartiet avklarer sin holdning til kontantstøtten: "Jagland sa i høst at kontantstøtten har kommet for å bli, og at han ikke kan se hvordan den kan taes helt ut av velferdssystemet. Jeg har ikke sett at Jens Stoltenberg har erklært seg uenig i dette. Arbeiderpartiets kvinnebevegelse fortsetter likevel å lansere stadig nye alternativer til kontantstøtten. Hva mener egentlig Arbeiderpartiet?"
