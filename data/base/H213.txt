
Stortinget, 14. juni 1996
Pressemelding fra Jan Tore Sanner, Høyre (evalueringsmeldingen)
Kampen om karakterenes betydning vil stå i Stortinget
- Kampen om karakterenes plass i grunnskolen vil stå i Stortinget. Stortingsmeldingen om evaluering i grunnskolen er uklar og kan tolkes i flere retninger. De første uttalelsene fra Arbeiderpartiets skolepolitiske talskvinne, Marit Nybakk, tyder på at Arbeiderpartiet vil gjøre hva de kan for å svekke karakterenes betydning. Til NTB (14/6) uttaler Nybakk:
«Arbeiderpartiets Marit Nybakk, nestleder i utdanningskomiteen, håper vurderingsdebatten vil være starten på en prosess hvor det legges mer vekt på uformell vurdering enn på karakterer. Det er en debatt i Arbeiderpartiet om hvorvidt vi skal ha karakterer på ungdomstrinnet, og det må også vi se på, sier hun.»
- Disse uttalelsene viser at karaktermotstanden ikke er død i Arbeiderpartiet, sier Jan Tore Sanner fra Høyre. - Høyre vil kjempe for å beholde karakterene og vil understreke at karakterene skal begrenses til å si noe om elevenes faglige styrke i de enkelte fag, i hvilken grad eleven har oppnådd de mål som er satt for faget. Høyre advarer derfor mot forslaget om at andre momenter enn de rent faglige skal vektlegges ved karaktersettingen. Til NTB uttaler Nybakk:
«Hun (Nybakk) støtter sterkt at karakterer skal måle også andre ting enn rent faglige kunnskaper.»
- Når andre faktorer vektlegges, blir karakterene mindre objektive og vil miste mye av sin verdi, sier Sanner.
