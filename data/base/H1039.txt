
11. desember 2000
PressemeldingHøyres Stortingsgruppe
fra Stortingsrepresentant Ansgar Gabrielsen, Høyre
Gavebrev til IT-Forbugutta?
Stortingsflertallet, Arbeiderpartiet og Fremskrittspartiet, bestemte i sin tid at statens eiendommer på Fornebu skulle avhendes til takst og ikke på fritt salg slik Høyre anbefalte. Oslo kommune valgte å selge på fritt salg til høystbydende, og synes å ha oppnådd en god pris. Statens lukkede salg til en forhåndsutpekt gruppe kan ha ført til milliontap. Derfor har jeg i dag skrevet et brev til statsråd Kosmo for å få en sammenlikning av Oslo kommunes salgspris vurdert opp mot den takst staten i sin tid solgte til.
"Jeg synes det er viktig å bringe på det rene om det var et gaveelement fra Arbeiderpartiet og Fremskrittspartiets side ved overdragelsen av statens eiendommer i IT-Fornebusaken. Hvis det skulle vise seg at det er et stort misforhold mellom takst og den markedsverdi som vi nå ser, så er det nyttig at dette kommer frem."
Vedlegg:
HØYRES STORTINGSGRUPPE
Arbeids- og administrasjonsminister Jørgen Kosmo
Taksering av eiendommer på Fornebu
I forbindelse med planleggingen av et IT- og kunnskapssenter på Fornebu oppnevnte Arbeids- og administrasjonsdepartementet sommeren 1999 en uavhengig takstnemnd til å taksere de aktuelle eiendommene. Takstnemnda avga medio august 1999 sin rapport til Arbeids- og administrasjonsdepartementet. Verdivurderingene i takstrapporten for de aktuelle områdene, inklusive verdien for påstående bygninger, og med fradrag for forholdsmessige grunnlagsinvesteringer, var:
Oslo kommunes arealer ved Koksa, samlet 62,3 dekar: 92,5 mill. kroner
Statens arealer (Terminalbygget, parkeringshus m.v.), samlet 158 dekar: 260 mill. kroner
SAS'/statens arealer (Koksa), samlet 88,5 dekar: 300 mill. kroner
Statlig tilleggsareal, samlet 7,35 dekar: 15,7 mill. kroner
Samlet verdi for 316,15 dekar med påstående bygninger, fratrukket infrastrukturkostnader, var 668 mill. kroner.
Oslo kommune solgte nylig eiendommer på Fornebu tilsvarende 1500 mål for 3,1 milliarder kroner. Jeg ber statsråden klargjøre om denne prisen er i overensstemmelse med taksten på statens eiendommer på Fornebu dersom man legger verdsettingsprinisippene til den uavhengige takstnemnda til grunn? I motsatt fall, hvordan forklarer statsråden forskjellen?
Det vises til oppslag i Dagens Næringsliv 11. desember 2000. Er taksten på SAS' tidligere eiendommer på Koksa, som også er den prisen SAS fikk for eiendommene, i overensstemmelse med den prisen Oslo kommune nå har oppnådd dersom man legger verdsettingsprinisippene til den uavhengige takstnemnda til grunn?
