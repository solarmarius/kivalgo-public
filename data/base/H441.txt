
Pressemelding 15. februar 1997, Hordaland Høyres årsmøte
Jan Petersen
Røde og grønne skatter og avgifter river bena vekk under industrien og distriktenes næringsgrunnlag
Høyre reagerer sterkt på den utviklingen vi så ved salderingen av statsbudsjettet før jul, hvor såkalte «grønne skatter» legges på toppen av de «røde skatter» vi allerede har. Skattenes betegnelse rimer godt med partiene som forsvarer dem, der Arbeiderpartiet og Senterpartiet legger de røde i bunn, mens Venstre og Kristelig Folkeparti legger de grønne skattene på toppen, uten å kreve at «de røde skattene» reduseres.
De høye skattene vi i dag har i Norge medfører store kostnader for norsk økonomi som skader velferdsnivå og arbeidsplasser. Budsjettforliket fra i høst, med den kraftige avgiftsøkningen, medfører at hver norsk skattebetaler må bidra med om lag 1.500 kroner mer til statskassen.
Effektene av avgiftskompromisset blir særlig ille for små og store bedrifter i Distrikts-Norge, når for eksempel bensinprisene øker med 50 øre pr. liter. Økningen i autodieselavgiften på 30 øre er også et alvorlig slag i ansiktet på Distrikts-Norge. Jeg nevner i tillegg vedtaket om 1,5 prosents økning i el-avgiften, som de samme avgiftsforkjemperne sto bak. Senterpartiet, Kristelig Folkeparti og Venstre bruker dermed verdiskapning i Distrikts-Norge som salderingspost i sin iver etter offentlige utgifter, og de samme partiene gjør det samtidig dyrere å bo i distriktene.
Røde skatter og grønne skatter har stått i fokus i miljø- og avgiftsdebatten. Å bruke «pisken» er imidlertid ikke eneste alternativ; Høyre ønsker en sterkere fokus på frivillige avtaler, og mener dette er en av de viktigste forutsetningene for å skape et bedre miljø kombinert med å ta vare på industriarbeidsplasser. Klimameldingen skapte et solid grunnlag for slike avtaler, som legger et stort ansvar på industrien. Dette er et ansvar Høyre tror industrien har både evne og vilje til å bære. En forutsetning fra myndighetenes side må da være at man avstår fra å bruke avgiftspisken. Industrien kan ikke i dag føle seg trygge på dette; enda mindre etter budsjettvedtakene før jul.
Venstre understreker i enhver sammenheng småbedriftenes betydning. Derfor er det skuffende at partiet deltok i et avgiftstrekløver som skaper en tøffere økonomisk hverdag nettopp for disse bedriftene. Småbedriftene trenger sine talsmenn i politikken, men de må vite at de er til å stole på. Venstre burde ikke gi sin støtte til økte bensin-, autodiesel-, og el-avgiftsøkninger uten samtidig å sørge for en tilsvarende reduksjon av de «røde» skattene. Høyre forutsetter at en vridning i skattleggingen fra «røde» til «grønne» skatter samtidig skal gi en reduksjon i den totale skatte- og avgiftsbyrden. Først da er en slik omlegging tilrådelig.
En ensidig innføring av f. eks. CO2-avgift i Norge vil ramme viktige deler av norsk industri. Høyre advarer mot særnorske rammebetingelser som flytter produksjonen ut av Norge. Vår rolle som pådriver i miljøspørsmål må gjennomføres på en slik måte at Norge blir et eksempel til etterfølgelse. Et land som ensidig innfører strengere tiltak enn konkurrentlandene, vil ikke på lang sikt kunne bli et foregangsland i miljøsammenheng, fordi verdiskapningen som må ligge til grunn for utviklingen da vil fases ut av landet.
For raffineriet på Mongstad ville en ensidig innføring av CO2-avgift i Norge rive bena under virksomheten, og svekke næringslivets konkurransekraft i hele Vestlandsregionen. Resultatet ville være at aktiviteten som her gjennomføres flyttes til utlandet. I miljøsammenheng vil dermed ingen ting være oppnådd, snarere tvert imot, fordi aktiviteten da sannsynligvis vil bli gjennomført med dårligere teknologi og større CO2-utslipp pr. enhet. Ensidig innføring vil derfor erstatte eksport av varer med eksport av industriarbeidsplasser og CO2-utslipp.
På toppen av det hele legger de kraftige avgiftsøkningene før jul grunnlaget for et vanskelig justeringsoppgjør. Industri og småbedrifter er avhengige av å opprettholde sin konkurranseevne gjennom et moderat oppgjør, ikke minst i lys av den styrkingen av kronen vi har sett de siste månedene.
Skatte- og avgiftsøkninger er noe vi må regne med både fra Arbeiderpartiet og fra det såkalte sentrumsalternativet. La oss huske at Senterpartiet blir den største deltager i et slikt tenkt alternativ og vil derfor prege politikken. Da er det grunn til å minne om hva Senterpartiet står for i forhold til småbedriftene:
* Diskriminerende beskatning av aktive eiere av småbedriftene
* Forbud mot midlertidige jobber og strenge begrensninger på overtidsbruk
* Mindre satsing på hovedveiutbygging
* Økt flyseteavgift
* Trussel om moms på tjenester som en hilsen til reiselivsnæringen
* Høyere skattenivå for personer og bedrifter
* Nei til å redusere bedriftenes utgifter med sykelønnsordningen
Kan virkelig Kristelig Folkeparti og Venstre akseptere denne politikken? Det må de når det ivres for å hjelpe Senterpartiet til regjeringsmakt. Lars Sponheim ser nok dette, for han er svært betenkt over Senterpartiets økonomiske politikk. Men det hjelper ikke så mye, dersom han hjelper dem til makten.
