
Oslo, den 27. mai 1999
Per-Kristian Foss og Kristin Krohn Devold
Ny lov om finansavtaler:
Høyre beskytter låntakerne
I forbindelse med Justiskomiteens behandling av en ny lov om Finansavtaler fremmer Høyre forslag som sikrer og trygger alle låntakere. I forslag til en ny lov om finansavtaler fremmet Regjeringen forslag om reguleringer av overdragelse av fordringer. Etter Regjeringens forslag skal slik overdragelse bare kunne skje etter nærmere vilkår. Høyre støtter Regjeringens forslag til endringer, men går enda lengre i beskyttelse av låntakere. Ved overdragelse av fordringer foreslår Høyre at låntakeren skal ha rett til å kjøpe fordringen til samme pris som kreditor ønsker å selge til tredjemann.
For Høyre er det viktig å understreke at en finansavtale er en avtale mellom to parter; debitor og kreditor. Dersom kreditor ønsker å selge fordringen, må den andre avtalepartens interesse sikres ved at denne får forkjøpsrett, sier Per-Kristisn Foss.
Forslaget gjør at firmaer som kjøper fordringer for en brøkdel av pålydende, for senere å inndrive disse med til dels svært aktive metoder, ikke lenger kan fortsette en slik praksis. Fra nå av skal låntaker ha anledning til å kjøpe fordringen til samme pris som de firmaene som driver denne formen for aktiv inndrivelse, sier Kristin Krohn Devold.
Forslaget er et langt steg i retningen å ivareta låntakernes interesser fremfor den bransjen som spekulerer i privatpersoners gjeld, fastslår Per-Kristian Foss og Kristin Krohn Devold
