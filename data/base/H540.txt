
Stortinget, 29. januar 1997
Av Høyres energipolitiske talsmann Gunnar Fatland
Myter om oljeutvinningstempo og miljø
Jeg har med stigende forbauselse registrert at vanligvis seriøse partier, miljøvernorganisasjoner og enkeltpersoner i fullt alvor hevder at et redusert oljeutvinningstempo på norsk sokkel også vil være et bidrag til lavere klimagassutslipp globalt.
En slik påstand kunne hatt noe for seg dersom verdens petroleumskonsum var produksjonsregulert. Men det er da vitterlig ikke tilfelle. Både olje og gassetterspørselen er etterspørselsregulert fordi det har vært, og kommer i mange år til å være ledig produksjonskapasitet i verden. Derfor faller i det minste miljøargumentene for et lavere utvinningstempo på sin egen mangel på logikk.
Den mest åpenbare konsekvens av redusert norsk utvinningstempo vil være at andre produsenter straks fyller de markedsandeler Norge i så fall frasier seg. Nordsjø-olje er som kjent også «renere» enn f.eks. olje fra Midtøsten fordi svovelinnholdet er lavere. I tillegg er utslippene knyttet til selve produksjonen av olje på vår sokkel langt lavere enn all annen sokkelbasert oljeutvinning i verden. Forskjellene i utslippsnivå er dokumentert til dels meget store. Miljøbelastningene ved oljeproduksjon på norsk sokkel er altså klart lavere enn sammenlignbar virksomhet andre steder.
I tillegg er transportavstandene mellom produksjonssted og aktuelle markeder meget gunstig i vår region. Derfor faller også utslipp knyttet til transport av olje og gass miljømessig bedre ut enn de fleste alternativer som kan tenkes som produksjonsalternativ til bortfalt norsk oljeproduksjon.
Påstandene om at redusert utvinningstempo er et miljøbidrag er altså helt ulogisk og mangler totalt ankerfeste i virkelighetens verden.
