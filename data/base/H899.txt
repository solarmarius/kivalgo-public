
Oslo, den 21. april 1999
Sverre Hoddevik
Regjeringens distriktspolitikk er seminarpreget
Den nye kommunalministerens redegjørelse i Stortinget i dag markerte et tilbaketog for Senterpartiets svært urealistiske målsetninger i distriktspolitikken. Men samtidig kom han med svært lite nytt innhold. Redegjørelsen fremsto derfor som en invitasjon til seminar, sier Høyres distriktspolitiske talsmann, Sverre Hoddevik.
Senterpartiet og statsråd Odd-Roger Enoksen bekrefter sitt tilbaketog fra svært offensive og urealistiske målsetninger for distriktspolitikken. Dette gjelder både det bosetningsmål partiet satte før forrige stortingsvalg om at innbyggertallet i alle kommuner skal kunne opprettholdes, de store ambisjonene partiet har hatt om utflytting av statlige arbeidsplasser og de store forventningene partiet har skapt om økte rammer for kommuneøkonomien.
Regjeringen burde nå gå nærmere inn på de langsiktige trender i flyttemønster og befolkningsutvikling i Norge, og foreta en grundig gjennomgang av langsiktige målsetninger og virkemidler for distriktspolitikken, sier Hoddevik. Dagens flyttestrøm kommer i en tid der det er rikelig med arbeid, også i utflyttingsområdene, og der det kommunale tjenestetilbudet jevnt over er like godt eller bedre utbygget i distriktene enn i sentrale strøk.
Med den alderssammensetningen vi nå har i landet, er barnetallet og fødsler størst i urbane strøk. Det innebærer forgubbing og sentralisering selv om ikke en eneste innbygger flytter. Høyre mener virkemidlene blir for puslete og smøres for tynt utover når Regjeringen ikke foretar en slik revidering av politikken, fortsetter han.
I stedet manglet kommunalministerens redegjørelse nye tiltak, utover mikroskopiske prosjekter preget av holdningskapning og seminar. Høyre savnet signaler om liberalisering av lov- og regelverk knyttet til etablering av arbeidsplasser, og fra en Senterparti-statsråd var det også skuffende at satsing på infrastruktur var så fraværende i redegjørelsen. Enoksen burde være kjent med at hans ordførere etterspør et bedre veinett, avslutter Hoddevik.
