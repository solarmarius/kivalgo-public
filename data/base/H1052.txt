
Oslo, den 14. april 2000
Annelise Høegh:
- Smertelindring, men ingen varig kur fra Tønne
Helseminister Tore Tønne la i dag frem forslag om å bevilge 1,25 mrd kr ekstra til sykehusene. Det er positivt at Tønne kommer med mer penger til sykehusene, men samtidig skuffende at han ikke går grundigere inn i ordningen med innsatsstyrt finansiering og foreslår forbedringer i denne som kan sikre at sykehusene i fremtiden får betalt i forhold til sine reelle kostnader. Tønne gir sykehusene smertelindring, men ingen varig kur.
Høyre ønsker å forbedre den innsatsstyrte finansieringen på følgende punkter:
Stykkprisandelen må økes til minst 60 pst og stykkprisen må følge pasienten direkte til sykehuset.
Det bør innføres differensierte enhetspriser som tar hensyn til at regionsykehusene er høyspesialiserte sykehus med "tyngre" pasienter enn de mindre sykehusene.
Det såkalte DRG-krypet som begrenser sykehusenes refusjon utover en gitt pasienttyngde bør fjernes. Departementets referansegruppe har foreslått dette, uten at Tønne har fulgt opp.
Finaniseringen av medikamentell kreftbehandling (cellegift) må sikres, enten gjennom ISF-ordningen eller over blå resept. Tønnes forslag på dette punktet er uklart og gir ikke alvorlig syke kreftpasienter trygghet for at de vil få optimal behandling ved norske sykehus.
Høyre understreker behovet for strukturelle endringer i Helse-Norge. Ansvaret for sykehusene må overføres til staten og samles hos helseminister og Storting. Sykehusene må fristilles og gis større muligheter til å drive profesjonelt i konkurranse med hverandre og private aktører. Tønne uttalte seg i dag positivt til å skille sykehusene ut som egne rettssubjekter. Da bør han også tillate sykehuseierne å ta i bruk aksjeselskap som en mulig tilknytningsform for sykehusene.
