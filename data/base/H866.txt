
Tønsberg, 14. august 1999
Jan Petersen
- Ap angriper eiendomsretten
Arbeiderpartiets egne forslag så langt i denne valgkampen viser at partiet gjør det til hovedsak å angripe eiendomsretten. Forslaget om å tillate fri ferdsel over alle eiendommer der bebyggelsen ligger mer enn 25 meter fra vannkanten er et uakseptabelt angrep på etablerte rettigheter. Dette rammer folk som har kjøpt tomt og fått tillatelse av kommunen til å bygge.
Forslaget om å pålegge grunneiere å selge jakt- og fiskerettigheter til en pris fastsatt av det offentlige og å eksproporere/tvangsinnløse privat rettigheter fiskevann ligger i samme gate. Forslaget er et brutalt angrep på noen av de mest hevdvunne rettighetene i Norge. I tillegg er friluftsliv en viktig vekstnæring for distriktene. Dette forslaget vil gjøre det mindre interessant å satse på opplevelsesnæring i distriktene og vanskeligere å utvikle lønnsomme virksomheter i områder med spredt bosetning. Resultatet kan raskt bli færre arbeidsplasser og økt fraflytting.
Forslagene viser at Thorbjørn Jagland er i ferd med å bevege partiet tilbake i blindsporet det var inne i på 70-tallet. Vi husker Reiulf Steens ord om at han aldri har snakket "om den private eiendomsretten som et gode". Dette er spor som skremmer.
Forsvar av eiendomsretten er grunnleggende for Høyre. Folk skal ikke bli utsatt for vilkårlige vedtak som medfører at de verdiene de har jobbet for og investert i, går tapt.
Høyre ønsker også å sikre økt tilgang til rekreasjonsområder for almenheten. Men det bør skje gjennom frivillige ordninger og i lokal regi. Hele Norge er ikke som sørlandskysten. Det må være rom for lokale tilpasninger. Arbeiderpartiets forslag er også et angrep på det lokale selvstyret. Aps budskap til velgerne er at partiet vil redusere betydningen av det valget de skal gjøre i september.
