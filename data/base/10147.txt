
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
RØD VALGALLIANSE
Den STORE forskjellen 
PROGRAM 1985

Program for Rød Valgallianse ved Stortingsvalget 1985





Program for Rød Valgallianse ved Stortingsvalget 1985.

For eit sosialistisk Noreg
Raud Valallianse er ein allianse mellom partiet AKP (m-l) og uavhengige sosialistar. Vårt mål er at arbeidsfolk skal styrta det kapitalistiske systemet i Noreg, og erstatta det med eit sosialistisk samfunn.

Kan henda det gjeld å redda vår jord
Kvar einaste dag vert vi stilt overfor ei verd prega av krigar, kriser og ufattelege tragedier for vanlege folk. I dei siste tiåra har også trusselen om økologiske katastrofer blitt ein del av kvardagen.

Årsaka til dette ligg i første rekkje i det politiske og økonomiske systemet som kapitalismen har skapt.

Kapitalismen har delt verda opp i fattige og rike land. Dei fleste landa, og det store fleirtalet av menneska i verda, har blitt halde nede i ei kunstig underutvikling for at ei lita gruppe med kapitalistar skal få pengesekken til å veksa. Dette fører til at over 500 millionar menneske lever under sveltegrensa, og at 24 millionar menneske vart sendt i grava i 1984 på grunn av sveltedød. Det har ført til at dei fleste u-landa har så mykje gjeld at dei ikkje har noko høve til å utvikle og byggje opp landet, alt går med til renter og avdrag til den rike delen av verda.

For å forsvara sine politiske og økonomiske interesser går imperialistmaktene til krigar og invasjonar. Retten til nasjonalt sjølvstende betyr ingenting for dei. Den sovjetiske invasjonen i Afghanistan og USA's sitt militære engasjement i Mellom-Amerika er døme på dette.

Vitenskapen har for lenge sidan påvist dei katastrofale følgjene av å fortsettja dei store svovelutsleppa frå industrien, forureininga av havet og uvettige inngrep i regnskogane. Likevel held denne utviklinga fram. Det er fordi hensynet til kortsiktig forteneste er viktigast for kapitalistane.

Kapitalismen er kort og godt i ferd med å kjøra kloden mot eit stup som det ikkje vil bli mogleg å klatre opp frå.


Noreg eit klassesamfunn
Den private eigedomsretten over produksjonsmidlene gjer ein liten overklasse i Noreg retten til å bestemme kvar og korleis produksjonen skal foregå. Med den dreier seg også om noko meir. Den gjer overklassen rett til å bestemme over skjebnen til fleirtalet av befolkninga.

For kapitalistane er det dei bedriftsøkonomiske resultata som tel, ikkje dei samfunnsmessige resultata av deira avgjerder. Derfor lønner det seg for dei å permitere eller sei opp folk og la samfunnet betale arbeidsløysetrygd. Derfor lønner det seg for dei å leggje ned viktige arbeidsplassar, sjølv om heile lokalsamfunn vert truga. Dette skjer ikkje fordi den einskilde kapitalist er ond, men fordi heile den økonomiske strukturen tvingar dei til å fatte vedtak og handle i motseiing til interessene til vanlege 
folk.


Vi har retten til å stemme - vi manglar retten til å bestemme
Vi kan gje vår stemme ved stortingsvalet kvart fjerde år. Utanom dette vert stemmen til folket lite høyrd. Vårt "demokrati" truger folk med utkasting frå heimane sine fordi dei aksjonerer mot Husbank-renta, medan det framelskar spekulasjon og spel med arbeidsplassar på børsen. Det gjer at Noregs Bank kan byggje eit slott til 2,5 milliardar kroner, medan bygningar og materiell på skular forfell. Det gjer at ei lita gruppe topp-politikarar kan breie seg i aviser, radio og TV kvar dag, medan vanlege folk sjeldan eller aldri får sleppe til med sine argument. I Norge har vi trykkje- og talefridom for alle, men det er ei kjennsgjerning at dei familiane som eig Schibstedtgruppa aleine rår over meir presse enn heile arbeidarklassen i Noreg.

Dette systemet er eit demokrati for herskarklassen og eit diktatur overfleirtalet.


Sosialismen eit system for arbeidsfolk
RV vil ha eit samfunn der arbeidsfolk og fleirtalet har makta, og all utbytting tek slutt. Vi vil ha ein produksjon som har til formål å dekkja det behovet folket har, som utnyttar ressursane planmessig på ein økonomisk og økologisk forsvarleg måte.

Derfor vil vi avskaffe den private eigedomsretten over bankar og industri. Derfor vil vi avskaffe kapitalistane sin rett til å leva av andre folk sitt arbeid. Dermed kan til dømes den teknologiske revolusjonen brukast for å gjere livet langt betre og lettare for folk og ikkje som nå; truge folk med arbeidsløyse.


Sosialisme betyr kvinnefrigjering
Sosialismen vil gjere det mogleg å lage ein politisk og økonomisk plan for at samfunnet meir og meir tek over omsorgsarbeidet som kvinnene i heimen i dag har hovudansvaret for.

Sosialismen vil ha som mål å gje kvinnene makt i staten og på andre område av samfunnslivet.

Sosialismen vil føre kamp mot den kjønnsbestemte arbeidsdelinga i samfunnet.

Sosialismen vil ikkje automatisk fjerne kvinneundertrykkinga, men vil leggje forutsetjinga for at kvinnekampen kan avskaffe all kvinneundertrykking.


Eit demokrati for fleirtalet
Sosialismen må sikre folk sin individuelle fridom som t.d. stemmeretten, organisasjonsfridomen og tale- og trykkjefridomen. Vi vil ha ei massemedia som sikrar at stemmen til vanlege folk når fram og vert høyrt.

Det viktigaste vert å sikre at folk får ta del i den daglege utforminga av samfunnet. Vi vil ha eit bedriftsdemokrati der dei tilsette blant anna får rett til å velgje eller sparke leiinga på bedrifta, og til å undersøkje alle sider ved bedriftsverksemda. Vi vil at arbeidarorganisasjonane skal ha rett til å gå inn og kontrollere kva som skjer i stats-apparatet.

RV tek avstand frå undertrykkinga av folket i Sovjet og Aust-Europa. Dette er ikkje sosialisme, men eit kapitalistisk system der ein liten overklasse undertrykkjer og utbyttar fleirtalet, ofte med reint fascistiske metodar.


Internasjonal solidaritet            
For RV er det grunnleggjande å støtte alle folk og nasjonar i verda som slåss mot undertrykking, invasjonar og aggresjonspolitikk. Vi støtter arbeidarane i Polen, så vel som gruvearbeidarane i England. Vi støtter den væpna frigjeringskampen i Afghanistan, så vel som i El Salvador. RV går imot all imperialisme, også den norske. I dag er det Sovjet og USA som er den største trusselen mot dei einskilde landa sin rett til nasjonal sjølvråderett og mot verdsfreden.


Stem RV inn på Stortinget - det vil merkast
RV vil inn på Stortinget fordi vi vil gjere krava til alle dei som slåss for betre levekår og demokratiske retter kjent frå Stortinget sin talarstol, og tvinge Regjeringa og dei andre partia til å svare.
Dette trengst verkeleg. Dei sakene vanlege folk er opptekne av og dei krava dei stiller har nemleg ein eigen evne til å stoppe på utsida av stortingsdøra. I samband med Maktutgreiinga vart det gjort ei spørjeundersøking på Stortinget om kva slag opplysningar representantane festa minst lit til. Det dei trudde desidert minst på var opplysningar som kom frå folkelege aksjonar! Dette vil RV rette på!


Vi har vist kva vi står for
Det arbeidet vi har gjort i kommunestyrer og fylkesting viser at vi trengst også på Stortinget. RV har gått i spissen for kampen mot nedskjæringane og mot auka eigenandeler i helsestellet. RV har avvist å bøye seg for dei statlege rammane for den kommunale økonomien. RV har gått i spissen for å få kampen mot pornografi opp i kommunestyra. RV har avslørt korrupsjon og lyssky verksemd som til dømes på Sosialsentralen i Oslo. RV har støtta alle aksjoner og grupper som har seg til forsvar for interessene sine, vi har støtta aksjonar som "Ja til arbeid" og "La Oslo leve".


Kjempe for forbetringar - kjempe for eit nytt system
RV vil bruke ein stortingsrepresentasjon til å kjempe så langt det er mogleg for å oppnå forbetringar for vanlege folk. Men desse høva vil vere begrensa. Det kjem av at Stortinget og statsapparatet elles er laga for å tene interessene til overklassen.

Derfor brukte dei 600 politifolk for å presse gjennom "eit lovleg fatta Stortingsvedtak" om utbyggjinga av Alta/Kautokeinovassdraget, medan det sjølvsagt aldri er snakk om å bruke politi for å hindre at buutgiftene skal stige over 20% av ei industriarbeidarlønn, sjølv om dette er ei målsetjing vedteke av Stortinget. Derfor kan Stortinget gjere vedtak om å stoppe gråbergsbrytninga i Sør-Varanger og dermed stoppe gruvedrifta, medan det ikkje tek omsyn til Grunnlovens påbod om å skaffe alle borgarar lønna arbeid.

Folk kan ikkje stemme Noreg til sosialismen. Når kapitalistklassen ser makta si truga, vil dei setje Stortinget ut av spel og angripe arbeidarklassen med makt. Derfor kan sosialismen berre innførast ved ein revolusjon. Avsløringane av dei verkelege maktforholda i Noreg og korleis Stortinget tener overklassen sine interesser vil derfor vere ein sentral del av RV si verksemd på Stortinget!


Ein annleis arbeidsstil
Representantar frå RV vil ikkje nøle med å avsløre det spelet som foregår bak kulissene. Vi vil ikkje la oss disiplinere av spelereglar og teieplikt som skal hindre at opplysningar om overgrep og misforhold skal kome ut til ålmenheta. Vi vil ta utgangspunkt i det som tener arbeidsfolk og landet sine interesser. Representantar frå RV vil motarbeide privilegier og vil sjølv ikkje ta imot meir enn ei vanleg arbeidarlønn for jobben som Stortingsrepresentant.

RV-representantane sin viktigaste arbeidsmetode vil vere å oppsøkje og rådføre seg med vanlege folk for å gjere ein best mogleg jobb på Stortinget.

RV vil forankra sitt parlamentariske arbeid i den organiseringa og kampen som føregår utanfor Stortinget, og vil legge den avgjerande vekta på det utanomparlamentariske arbeidet. Utan denne forankringa vil vårt stortingsarbeid vere verdilaust. Det er dette vi meiner med å vere uredde talskvinner og -menn for vanlege folk.


RV - uavhengig av partiblokkene på Stortinget
Willoch-regjeringa fører ein folkefientleg politikk. Denne regjeringa må vekk. Samstundes er det eit faktum at DNA i regjeringsposisjon og med Gro Harlem Brundtland som statsminister fører om lag same politikken som Høgre-regjeringa. Denne politikken avviser vi heilt. Vi vil ikkje gje nokon førehandsstøtte til nokon av regjeringsalternativa.

Samstundes er det klart at RV vil samarbeide i sak med alle partier som stiller krav og forslag som betyr forbetringar for vanlege folk i dette landet. Men vi avviser å gjere som SV verte eit haleheng til DNA.

Det einaste nye som kan skje ved valget: RV vert representert på Stortinget.


RV sin økonomiske politikk

Kampen for arbeidsplassane

Regjeringa, Arbeiderpartiet og industrikapitalistane har varsla store omstillingar av norsk industri og næringsliv. Det overordna målet med denne omstillinga er ikkje å skaffe arbeidsplassar til alle, men å auke profitten og marknadsandelen til eigarane.


Hundretusen er arbeidslause Noreg treng 25 30 000 nye arbeidsplassar kvart år!
I dag har Noreg ei arbeidsløyse på ca. 100 000 medrekna dei som er på arbeidsmarknadstiltak. Dette er den høgaste registrerte arbeidsløysa etter krigen. Alt tyder på at arbeidsløysa vil fortsetja å auke i åra som kjem. Utanom den eksisterande arbeidsløysa vil det vere behov for mellom 25 30 000 nye arbeidsplassar kvart år for å kunne ta imot veksten av den arbeidsdyktige befolkninga.


Omstilling til arbeidsløyse
Då Fred Olsen omstilte Akergruppa, vart 5000 arbeidsplassar fjerna. I løpet av 3 år planlegg verkstadsindustrien å minske antalet tilsette frå 23 200 til 10 500. I dei siste åra har det forsvunne tusenvis av kvinnearbeidsplassar m.a. i tekstilindustrien. Staten går sjølv i spissen for nedleggingar og mannskapsreduksjon m.a. i Horten, Sulitjelma, Mo i Rana og Sør-Varanger. Den teknologiske revolusjonen vil kaste ytterlegare titusen ut i arbeidsløyse.

Men det er ikkje berre industrien som truges. Den offentlege sektoren; kommunane og fylka ber preg av nedskjæringspolitikken. Dette betyr at kommunale oppgåver vert utsett, og at stillinger vert kutta ut, eller ståande ubesett.

44% av kvinnene som er i arbeid er offentleg tilsette, og oppheld seg særleg i helse- og sosialsektoren. Nedskjæringane i offentleg sektor råkar derfor kvinnene særleg hardt. Dei vert ståande utan jobb og i tillegg vert dei pådytta det omsorgsarbeidet som samfunnet nekter å ta på seg gjennom dei same nedskjæringane.

Det er planlagt nye nedskjæringar innafor landbruk og fiske t.d. gjennom reduserte overføringar.


Utanlandsetableringar
I staden for å satse på ei kraftig opprustning av industrien og anna næringsliv, har kapitalistklassen vendt blikket utover. Billig arbeidskraft, svake fagforeningar og håpet om auka marknadsandeler gjer at dei ønskjer å investere i utlandet. Dette vil betyr ei styrkning av norsk imperialisme og vil føre til at arbeidsplassar vert nedlagt i Noreg for å flyttast til utlandet, noko m.a. Helly Hansen har gjort. Dette fører til at investeringskapital vert halden utafor Noreg. På toppen av alt dette vil Regjeringa og DNA bruke deler av valutareservene til å støtte desse utanlandsetableringane. RV går imot ei slik styrkjing av norsk imperialisme.


Kapitalismen greier ikkje å løyse sine eigne problem
Men fordi dette samfunnet byggjer på at det viktigaste er å få pengane til å vekse fortast mogleg, vert arbeidsfolk sine krav om trygge arbeidsplassar ein trussel mot pengepungen. Fordi dette samfunnet kviler på at einskildkapitalistane sine interesser er viktigare enn samfunnet sine, vert bedriftsøkonomiske omsyn overordna samfunnsøkonomiske omsyn. Derfor vert arbeidsplassar og hjørnesteinbedrifter lagt ned, sjølv om dette fører til samfunnsmessige omkostningar. Det kapitalistiske systemet er derfor ute av stand til å løyse dei problema det sjølv skaper.


Ein politikk for kamp
Men det er mogleg å hindre nedleggingar og unngå nokon av angrepa på vanlege folk sitt livsgrunnlag dersom folk sjølve er villige til å kjempe for dei. Derfor er RV sin politikk også ein politikk for kamp. Om arbeidarklassen vert splitta opp mot kvarandre vil det bli vanskelegare å vinne fram. Derfor er solidariteten arbeidsfolk imellom av avgjerande betydning.

Det er svært viktig at fagrørsla er aktiv og kampvillig nå, sidan arbeidsplassane trugast i stort omfang. Det er viktig å halde fagrørsla saman og sørgje for at fagrørsla ikkje vert redusert til ein rein velferdsorganisasjon. Det vil vere nødvendig å kjempe mot DNA- og LO-toppane sin passivisering av medlemmane og partimisbruket av 
fagrørsla.

Kampen mot nedleggingar og for nye arbeidsplassar er derfor den viktigaste einskildesaka arbeidsfolk, fag- og kvinnerørsla og ungdommen i dag står overfor. RV vil støtte aksjonar av typen "Ja til arbeid" og "La Oslo leve".
- RV vil slåss mot industriraseringa, og er for ein allsidig norsk industri. Vi godtek
  ingen nedleggingar eller omstillingar utan at alternative arbeidsplassar er etablert. Nei
  til permiteringar. Staten må gripe inn mot nedleggingar.
  Nei til omstilling til arbeidsløyse.
  Nei til bruk av overtid istaden for tilsettjingar.
- Innfør 6-timars normalarbeidsdag med full lønnskompensasjon.
- Senk pensjonsalderen.
- Styrk kampkrafta til fagrørsla. Nei til bruk av klassesamarbeidspolitikken. Nei til
  DNA sitt misbruk av fagrørsla.
- Nei til norsk kapitaleksport. RV er imot at oljepengane skal brukast til å styrke norsk
  imperialisme overfor andre land. Nei til nedlegging av norske arbeidsplassar for å
  flytte dei til andre land.
- Kraftig auke i bevilgningane til kommuner og fylke.
- Stor satsing på forskning og utdanning, som fører til fagbrev eller liknande
  kompetanse. Datafag må bli obligatorisk. Kraftig opprustning av maskiner og teknisk
  utstyr på yrkesfagleg retning.
- Innfør obligatorisk opplæring i ny teknologi på arbeidsplassane.
- Nei til rasering av jordbruket. RV er for store overføringar. Staten må gripe inn med
  krisetiltak i fiskerinæringa, m.a. med gjeldssanering. Sats på havbruket.
- Støtteordningane til skipsbyggingsindustrien må opp på gjennomsnittlig OECD-nivå.
  Faste installasjonar skal byggjast på norske verft, så sant det er kapasitet.
- Einsidige industristader må ha råderett over straumressursane. Nei til prisauke på
  krafta til kraftkrevande industri, skattlegg heller overskotet. Statskrafta må selgjast til
  gjennomsnittelig utgift ikkje ut frå utgiftene til dei nyaste kraftverka.
- Bygg eit landsomfattande kabelnett med optiske fibre.
- Rust opp ferjesambandet.
- RV krev at bustadbyggjinga vert auka til 50 000 bustader pr. år. Bygg fleire
  trygdebustader og sjukeheimar.
- Nei til privatisering av statlige bedrifter.


Auka bevilgningar til kommuner og fylke
Sidan 1978 har Stortinget og Regjeringa stramma hardt inn på kommuneøkonomien. Dette har slått ut i dårlegare eller dyrare tilbod for befolkninga. Tilbodet er dessutan svært forskjelleg frå kommune til kommune og frå fylke til fylke. Det er ein rein krisesituasjon på mange område innan helse og sosialsektoren. Antalet eldre veks kraftig utan at dette har slått ut i ei tilsvarande utbygging av helse- og sosialsektoren, aldersbustader eller sjukeheimar. Dette betyr at stadig fleire kvinner vil få større byrder i det private omsorgsarbeidet, og at dei eldre vil få dårlegare tilbod.

Arbeidsløysa fører ikkje berre til økonomisk nød for dei arbeidslause og tapt skatteinngang til kommunane. Den har også vore ei enorm belastning på sosialkontora, som mange stadar er nær ved samanbrudd.


Staten har ansvaret
Det er Stortinget som legg grunnlaget for kommunane og fylka sin økonomi. Den økonomiske krisa i kommunesektoren er altså styrt frå Stortinget.

I dei siste åra har ei rekkje folkeaksjonar og aksjonskomitear vekse opp som paddehattar. Det er bra. Det betyr nemleg at folk bryr seg om korleis det går med skulen, med vegen, med barnehagen, eller med krisesenteret. Slike aksjonar burde blitt møtt med lojalitet frå lokalpolitikarane, og ikkje blitt avvist med at dei representerer "snevre interesser". Men dei fleste lokalpolitikarane har gitt lojaliteten sin til lovverket, staten og partiet si stortingsgruppe.
- RV krev ei kraftig auke av dei statlege overføringane til kommunane og fylka. RV vil
  kjempe for at den årlege aktivitetsauka minimum kjem på 6%, det same som i åra før
  1978.
- RV går mot det inntektssystemet for fylke og kommuner.
- RV vil bruke metodar som underskotsbudsjett, generalstreik og tilbakehalding av
  gjeldsavdrag og skatteinnbetalingar for å presse staten.


Gjeldssanering
Renter og avdrag på gjeld utgjer ein større og større andel av kommunen sine utgifter. Enkelte kommuner er så totalt forgjelda at dei ikkje makter å løyse heilt elementære oppgåver.
- RV krev derfor at Stortinget straks foretek gjeldsssanering i hardt råka kommuner og
  fylke.


Storbystøtte
Mange av dei større byane er hardt råka av krisa. I desse byane har dette ført til kraftige nedskjæringar av tilbod, kraftig auke av avgifter og priser på t.d. barnehagane og kollektivtransporten. Tusenvis av arbeidsplassar er i fare.

Storbykrisa må løysast ved auka statlege overføringar til kommunane generelt, og ved at dei rike og skattesnytarane vert tvinga til å betale meir.
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
