
5. desember 2000
Høyres Stortingsgruppe
Stortingsrepresentant Erna Solberg:
Stortingsflertallet vil ikke omprioritere for å hjelpe de svakeste!
Ved behandlingen av kommunalbudsjettet ville Arbeiderpartiet og sentrumspartiene, innenfor en ramme på 16,5 mrd. kroner, verken støtte tiltak for enslige mindreårige asylsøkere eller kompensere minstepensjonister for økningen i el-avgiften gjennom økt bostøtte.
I løpet av de siste månedene er det blitt klart at det er nødvendig å styrke tiltakene rundt de enslige mindreårige asylsøkerne. Høyre foreslo derfor at det skulle bevilges 9 mill. kroner til bedre verge/støtteordninger for disse barna og styrking av barnefaglig kompetanse ved de spesielle asylmottakene for enslige barn. Dette ville gitt en klart bedre og tettere oppfølging av de mindreårige asylsøkerne som forsvinner og de som plasseres ut hos venner eller bekjente. Dette er tiltak som vil hjelpe de aller svakeste i vårt samfunn. Arbeiderpartiet og sentrumspartiene stemte imot forslaget.
Arbeiderpartiet og sentrumspartiene vedtok i statsbudsjettet for neste år, mot Høyres stemmer, en kraftig økning el-avgiften. Økt el-avgift rammer mange minstepensjonister hardt økonomisk. Uten en økning av tillegget for lys og varme i bostøtten vil minstepensjonister med høye boligutgifter få ca 500 kroner i økte strømutgifter neste år. Høyre foreslo derfor å bevilge 20 mill. kroner til bostøtteordningen for å kompensere pensjonistene for økningen i el-avgiften. Arbeiderpartiet og sentrumspartiene stemte imot forslaget. Det er skuffende at partier som snakker høyt om å prioritere de vanskeligstilte i samfunnet ikke ville være med å gi et håndslag til de mindreårige asylsøkerne og pensjonistene, sier Erna Solberg.
