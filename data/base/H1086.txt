
Høyre
21. september 2000
Jan Petersen:
- Høyres stortingsvalgprogram 2001 - 2005. Gjør det mulig!
Høyre vil fokusere på fornyelsen av Norge i programmet for neste stortingsperiode. Vi har i dag unike muligheter, takket være den økonomiske handlefrihet oljeinntektene gir oss. Kunsten er å foreta nødvendige reformer i samfunnet mens tidene er gode, og mens vi har manøvreringsrom. Alt for ofte utsettes de omstridte beslutningene til verden rundt oss gjør at det er tvingende nødvendig med reformer, men i et høyere og mer ubehagelig tempo. Som leder i programkomiteen har jeg i aller høyeste grad ønsket å formulere et program som legger vekt på at det norske samfunnet  og verdenssamfunnet  mp gripe alle de mulighetene de nye tider gir oss, fremfor å skue bakover og romantisere fortiden.
Globalisering er det viktige stikkordet. Verden rundt oss er i rask forandring. Mennesker verden over knyttes tettere sammen kulturelt, sosialt og økonomisk. Globaliseringen utfordrer vår evne til å mestre forandringer.
Høyre mener hele det norske samfunn må fornyes. For det første må offentlig sektor må fornyes slik at det er mulig å møte innbyggernes økte krav til helse, omsorg og utdannelse. Programmet legger -ikke overraskende- stor vekt på skolens sentrale plass i en slik fornyelse.
Norge må utnytte bedre de mulighetene globaliseringen og det nye kunnskapssamfunnet gir. I fremtidens informasjonssamfunn vil den enkeltes muligheter avhenge mindre av sosial bakgrunn eller gruppetilhørighet, og mer av individuelle kunnskaper, ferdigheter og holdninger. Høyre vil ha mer kvalitet og kunnskap i skolen. Vi vil styrke basisfagene for å øke den enkelte elevs grunnleggende ferdigheter. Vi må gi den enkelte skole og den enkelte lærer større frihet enn i dag til å bruke sin pedagogiske kompetanse. Høyre vil la den enkelte skole få økt selvstyre, og vi vil la foreldre selv få velge skole. Vi tror det er viktig å desentralisere ansettelse og lønnsfastsettelse for lærerne for å sikre topp rekruttering til skolen. Det er bekymringsfullt når skolen nå er i ferd med å miste en generasjon universitetsutdannete lektorer uten at det fylles på tilsvarende. I programmet har vi også valgt å legge vekt på retten til å velge privatskole. Vi tror at den offentlige skolen styrkes av at det finnes et bredt sett med alternativer. I programmet sier vi også derfor at vi vil fjerne kravet til alternativ pedagogikk eller livssyn for at privatskolen skal få statsstøtte.
Høyre vil reformere helsevesenet. Vi vil tilføre mer ressurser til sykehusene, men dagens oppslag i avisene viser at penger ikke alene fjerner problemene i helse-Norge. Høyre vil fristille sykehusene. Frihet til å organisere ressursene er viktigere enn eierskapet, selv om vi ønsker velkommen en endring i Arbeiderpartiet som kan skape bevegelse i organiseringen av sykehusene.
Høyre vil lovfeste pasientens rett til nødvendig helsehjelp, og la pengene følge pasienten til det sykehus som kan tilby nødvendig behandling. Det kan svære et privat så vel som et offentlig sykehus, eller behandlingen kan skje i utlandet for det offentliges regning dersom det ikke er kapasitet i Norge. Høyre vil også intensivere arbeidet med å få verdifull arbeidskraft friskmeldt ved å øke satsingen på ordningen med behandling for trygd. Jeg vil også peke på at vi ønsker å ta nye steg i prioriteringsdiskusjonen i helsevesenet.
Høyre vil gjøre det mulig for norsk næringsliv å hevde seg i en tøffere internasjonal konkurranse. Vi sier derfor at det totale skatte- og avgiftsnivået må reduseres ned mot nivået for landene i den Europeiske Union. Jeg legger ikke skjul på at dette er en krigserklæring mot den tankegangen statsminister Stoltenberg står for, når han senest for to dager siden varslet mer skatt, og dermed større belastning for privat eierskap og investeringer i norsk næringsliv. Vi må dessuten redusere de ulempeme store innenlandske avstander og lang vei til de store markedene i Europa medfører gjennom en offensiv satsing på samferdsel.
Høyre vil gjøre det mulig for hvert menneske å leve av egen inntekt. Høyre vil gi lavere skatter for alle. Jeg vil peke på at vi i programmet sier at Gjennomsnittlig betalt inntektsskatt bør særlig reduseres for lavere inntekter. Gjennom lavere skatter vil den enkelte beholde mer av egen inntekt. Det gir både økt trygghet og mer valgfrihet.
I det hele tatt har vi lagt vekt på at programmet skal ivareta behovet for å dra alle grupper i samfunnet med i utviklingen. Det å greie seg på egen inntekt er en viktig ambisjon. En utdannelsespolitikk som hindrer at unge jenter og gutter blir skoletapere er den neste ambisjonen. Videre vet vi at det å ha et arbeid er det viktigste for å unngå utstøting. Vi signaliserer derfor at vi vil ha endringer i systemet for uførepensjon og alderspensjonering, slik at en rekke personer som er motiverte for å delta i arbeidslivet settes i stand til å gjøre det. Høyres programkomite sier at vi vurderer å styrke ordningen med lønnssubsidier til arbeidsgivere som ansetter personer som på grunn av ulike helseproblemer har redusert arbeidsevne.
Lavere skatter vil lette barnefamilienes økonomi. Høyre vil gjøre det mulig for barnefamiliene å velge omsorg for sine barn i større grad enn i dag. Vi vil la pengene følge barnet til den barnehagen foreldrene velger, uavhengig av om det er en offentlig eller privat barnehage. Det vil legge til rette for økt utbygging av barnehageplasser i privat regi. Vi sier også at vi vil øke fradraget for pass og stell av barn for familier med flere barn, for å gjøre foreldrenes reelle kostnader ved barnehageplass mindre.
En av de aller viktigste oppgavene Stortinget står foran er å reformere Folketrygden. Staten har pådratt seg betydelige pensjonsforpliktelser, og med færre yrkesaktive for hver pensjonist i fremtiden vil underdekningen i pensjonssystemet bare fortsette. For å sikre pensjonene og samtidig unngå dramatiske skatteøkninger i fremtiden, mener Høyre at det i dag må settes av midler for å møte denne utfordringen. Høyre vil at Petroleumsfondet skal være et pensjonsfond. Høyre foreslår dessuten en trygghetsreform av pensjonene slik at dagens innbetalinger til tilleggspensjoner i Folketrygden erstattes av obligatorisk innbetaling til private tilleggspensjoner.
