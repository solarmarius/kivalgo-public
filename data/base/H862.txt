
Stortinget, 13. oktober 1999
Pressemelding fra Høyres skattepolitiske talsperson, Børge Brende
-Nei til økt skatt for pensjonister
Høyre mener ikke det er noen farbar vei å øke skatten for alders- og uførepensjonister, slik NHO foreslår i dagens utgave av Aftenposten. Dette blir da også slått fast i et intervju i avisen med Høyres skattepolitiske talsperson Børge Brende. At Dagsnytt hele morgenen lot det gå ut en melding om det stikk motsatte, nemlig at Høyre angivelig skulle være tilhenger av økt skatt er feil, og Dagsnytt har da også beklaget og endret meldingen til: Høyre, regjeringspartiene og Arbeiderpartiet avviser forslaget om økt pensjonistskatt.
Dagsnytt har misforstått en uttalelse om at Høyre åpner for at de som går av før fylte 67 år på såkalt avtalefestet pensjon (AFP) skal ha samme folketrygdsats som de som velger å være yrkesaktive under 67 år: - Det er noe helt annet enn økt pensjonistbeskatning. Høyre har hele veien stemt imot AFP-ordningen som for noen innebærer at man på deltid kan få like meget igjen i lønn som om de hadde fortsatt i full stilling. Med en gjennomsnittlig pensjonsalder på 59 år, som vi har i Norge i dag, må man gjennomføre tiltak som innebærer at færre går av før oppnådd pensjonsalder, ikke flere. Derfor støtter Høyre forslag fra Regjeringen som gjør AFP-ordningen mindre attraktiv, sier Brende.
- Når det gjelder pensjonistbeskatning kan norske pensjonister takke Høyre for at særfradraget for alder, som Arbeiderpartiet og Bondevik-regjeringen ville sette ned fra 17 200,- kr til 12 000,- kr, igjen er økt til 17 200,-. Det fikk Høyre gjennomslag for i budsjettforhandlingene i fjor. Så realiteten er at mens Ap, SV og Regjeringepartiene ønsket økt skattelegging av pensjonister, var det Høyre som sørget for å forhindre dette i forhandlinger med Bondevik-regjeringen, fastslår Brende.
