
10. august 2000
Anne Berit Andersen (2. nestleder)
------------------------------------------------------------------------------------------------------------------
FORSVARETS EIENDOMMER LANGS KYSTEN MÅ BLI FRILUFTSOMRÅDER
Høyre vil foreslå at de naturperlene som forsvaret skal selge bør bli friluftsområder. Kommuner og privatpersoner har bidratt med arealer til friluftsområder i flere år, blant annet til skjærgårdsparker. Nå har staten sjansen til også å bidra med naturområder til allmennhetens bruk. Denne unike sjansen må benyttes, både av hensyn til dagens og morgendagens brukere, sier Anne Berit Andersen, 2. nestleder i Høyre. Vi har dessverre de siste årene sett flere opprivende konflikter og rettssaker mellom grunneiere og det offentlige om ferdsel og opphold i strandsonen. Denne måten å sikre naturområder til allmennheten motvirker konfliktene.
Høyre vil fremme forslag om at Regjeringen parallelt med arbeidet med en ny forsvars struktur lager en egen stortingsmelding hvor hver enkelt eiendom på listen som forsvaret skal selge, blir vurdert som friluftsområde. I en slik vurdering vil Høyre prioritere friluftsformål, og tilrettelegge for dette i samarbeid med berørte kommuner.
Høyre mener at forsvaret har behov for økte midler, men dette er et budsjettspørsmål som må vurderes uavhengig av salg av eiendom.
