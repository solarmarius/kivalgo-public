
Stortinget, 20. juni 1997
Pressemelding fra Høyres Stortingsgruppe v/Arild Lund
Sikring av bostøtte til dem som har minst
Flertallet i Stortinget snudde i natt trill rundt og støttet Høyres forslag om full kompensasjon i 1997 til dem som tapte på samordningen av de to tidligere bostøtteordningene.
Det er ikke hver dag at Stortinget snur i en slik sak, sier Arild Lund, Høyres talsmann i saken. - Jeg synes det er svært hyggelig på min siste dag på Stortinget å få flertall for et forslag som bedrer situasjonen for en rekke av dem som på forhånd har minst. Høyre stemte opprinnelig imot samordningen da denne ble behandlet i Stortinget i januar, men har nå «presset» de andre partiene til å opptre mer ryddig overfor minstepensjonister og andre som har hatt liten mulighet til å forutse de økonomiske tilbakeslag den nye ordningen har gitt dem.
Pensjonister har som oftest en iboende ryddighet i økonomiske spørsmål, det er viktig at politikerne viser en tilsvarende ryddighet. Gjennom støtten til Høyres forslag har Stortinget nå vist en slik ryddighet, sier Arild Lund.
