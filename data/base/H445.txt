
Pressemelding, Valgkampåpning i Vestfold Høyre, 16. august 1997
Jan Petersen
Jagland-regjeringen vanskjøtter forsvars- og sikkerhetspolitikken
NATO har vedtatt å utvide med tre nye land. Utvidelsen har bare fått lunken tilslutning fra Arbeiderparti-regjeringen helt siden spørsmålet kom på dagsorden i NATO i 1994. Thorbjørn Jagland sier nå at han ikke kan gi noen løfter om at kostnader i forbindelse med NATO-utvidelsen ikke vil bli belastet forsvarsbudsjettet, jf. Forsvarets Forum 14/15 1997. Dermed skaper han ny usikkerhet både om bevilgningene til Forsvaret og om regjeringens forpliktelser til å være med på å gjennomføre NATO-utvidelsen.
Det hersker på forhånd stor usikkerhet i Forsvaret om bevilgningene fordi Arbeiderparti-regjeringen ikke har vært villig til å følge opp målsetningene i langtidsmeldingen for Forsvaret med tilstrekkelig nivå på bevilgningene. Mens Forsvaret er pålagt å gjennomføre store omstillinger, vet ikke Forsvarets folk om bevilgningene følger målene de styrer etter. Underdekningen er kommet opp i over fem milliarder kroner i forhold til det nivå som ble anbefalt av Forsvarskommisjonen og som Stortinget har vedtatt gjennom langtidsmeldingen. Denne underdekningen ville vi ikke hatt med Høyres budsjettopplegg.
Uttalelsen fra Jagland om finansieringen av NATO-utvidelsen skaper ny usikkerhet i Forsvaret. Høyre krever at NATO-utvidelsen må finansieres uten at det går utover det norske forsvaret.
Jagland-regjeringen har lagt seg på en passiv linje overfor landene i våre nærområder.
Høyre har gjentatte ganger de senere år kritisert Arbeiderparti-regjeringen for å føre en passiv og blodfattig politikk overfor Baltikum, og for å ha et for lavt økonomisk engasjement sett i forhold til våre nordiske naboland og sett i forhold til Norges engasjement andre steder i verden. På NATO-toppmøtet i Madrid forsøkte Jagland å ta æren for at NATO la inn forpliktende formuleringer overfor de baltiske stater med hensyn til NATOs utvidelsesprosess. Balterne takket imidlertid Danmark for hjelpen, ikke Norge.
På det politiske plan har Norge muligheten til å føre en aktiv Baltikum- og Østersjøpolitikk gjennom vårt NATO-medlemskap og gjennom vår deltakelse i Østersjøsamarbeidet, samt bilateralt overfor de baltiske stater. Min påstand er at disse mulighetene frem til nå ikke er brukt. Dermed svekkes Norges innflytelse i vår del av verden.
