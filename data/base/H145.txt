
Stortinget, 1. februar 1996
Pressemelding Fra Høyres Stortingsgruppe v stortingsrepresentant Arild Hiim (H)
Ullersmo rømningen
Den narkotikadømte Princ Dobroshi's flukt fra Ullersmo Landsfengsel gir på ny grunn for å stille alvorlig spørsmålstegn ved sikkerheten i norske fengsler. Fangen som soner en narkodom på mange års fengsel, blir ansett for å være en av Europas farligste forbrytere. Han ble også betraktet som meget rømningsfarlig.
Det nærmer seg en skandale at det tok fengselet så lang tid å oppdage at han var borte. Nå må alle krefter settes inn på å finne ut av hva som har skjedd, hvordan fangen har klart å rømme fra det rømmingssikre Ullersmo og hvordan slike episoder kan unngås i fremtiden. Det er også viktig å finne rømlingen slik at han igjen kan bringes tilbake til fengselet.
Den beklagelige rømningen understreker alvoret i en rapport fra Justisdepartementets inspeksjonstjeneste som viser slurv omkring regler og rutiner i en rekke norske fengsler. Rapporten viser til at fanger har rømt ved å benytte seg av verktøy fra fengselsverkstedet. Rapporten viser også til at kontrollen av biltrafikken på fengselsområdet i flere tilfeller har vært for dårlig. Andre eksempler som nevnes er brudd på fangers sikringsvilkår som ikke er blitt rapportert, mangelfull kontroll av besøkende, og manglende kontroll av fangenes telefonbruk.
I Aftenposten mandag uttaler Fengselsstyrets leder Erik Lund-Isaksen at han føler seg trygg på at kritikken følges opp på skikkelig vis. Det er ikke tilstrekkelig bare å føle seg trygg på at kritikken følges opp. Det er nødvendig å følge opp med konkret handling.
Behovet for å gjennomgå sikkerheten i norske fengsler understrekes ytterligere av fengselsdirektør Knut Eigum ved Ullersmo Landsfengsel som uttaler at dagens fengsler ikke er sikre nok for de mest rømningsfarlige fangene.
Det er nå nødvendig at Justisministeren griper inn for å sørge for at sikkerhetsrutinene i norske fengsler overholdes.
Arild Hiim vil følge opp denne saken med et spørretime spørsmål til Justisministeren førstkommende onsdag.
