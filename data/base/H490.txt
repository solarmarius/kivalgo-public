
Stortinget, 22. januar 1997
Pressemelding fra Stortingsrepresentant Thorhild Widvey
Arbeiderpartiet favoriserer monopoler fremfor forbrukerne.
Samferdselsminister Sissel Rønbeck forsvarer Telenors sterke prisøkning på tjenester som særlig rammer brukere av Internett og de som ringer mye lokalsamtaler. At det rammer unge som gamle bekymrer ikke samferdselsministeren. Høyre tar avstand fra Arbeiderpartiets forbrukerfiendtlige politikk og mener det ville være umulig å drive en slik politikk i et avmonopolisert marked, sier Thorhild Widvey etter spontanspørretimen i Stortinget idag.
Vi ser innenfor telesektoren at en effektiv og sunn konkurranse er det beste virkemiddel for å senke prisene og øke kvaliteten på tjenestene. Det bekreftes ved Telenors reduksjon på prisene for mobiltelefon-, datakommunikasjons-, og på internasjonale telefontjenester. På disse områdene har Telenor konkurranse. Telenor sender imidlertid regningen til vanlige kunder som ringer mye lokalt på kveldstid, samt til brukere av Internett. Disse kundene kan idag ikke velge andre leverandører enn Telenor.
Høyre er opptatt av at alle får bedre og rimeligere tjenester. Både de som ringer om dagen, såvel som om kvelden, om du er gammel eller ung. Høyre vil også gjøre Internettjenester tilgjengelige for alle - også dem som idag ikke har råd p.g.a Telenors og Arbeiderpartiets prispolitikk.
