
Stortinget, 14. august 1997
Per-Kristian Foss, nestleder i Høyres stortingsgruppe
Sp-samarbeid med Ap
Senterpartiets statsministerkandidat Johan J. Jakobsens utspill igår om et nærmere forhold mellom Senterpartiet og Arbeiderpartiet var oppsiktsvekkende, men ikke overraskende når vi ser hvordan Senterpartiet har stemt i Stortinget denne sesjonen, sier Per-Kristian Foss, nestleder i Høyres stortingsgruppe. Foss viser til Norsk samfunnsvitenskaplig datatjenestes og Høyres egen undersøkelse over hvem som oftest har stemt sammen i denne stortingssesjonen. Begge undersøkelser konkluderer med at Senterpartiets fremste partner i Stortinget er SV. Av tilsammen 442 voteringer har Senterpartiet og SV stemt sammen i 326. Til sammenligning har sentrumspartiene bare stått sammen i 267 saker, viser Høyres undersøkelse.
Senterpartiet er i realiteten et støtteparti for hovedlinjer i AP-regjeringens politikk, sier Foss. Sp og Ap har funnet sammen i hovedtrekkene i politikken i denne stortingsperioden og hindrer omlegging til mer borgerlig politikk i Stortinget. Her er noen eksempler:
* Begge er garantister for sterk offentlig utgiftsvekst, fremfor satsing på sterkere familieøkonomi og privat eierskap i næringslivet
* Begge partier er villige til å finansiere utgiftsvekst med skadelige nye skatter og avgifter
* SP og Ap gikk sammen om å nedprioritere kunnskap i Reform 97.
* Begge hindrer systemendringer i helsepolitikken. Sp og Ap sier nei til stykkprisfinansiering der sykehusene selv mottar inntekter ved økt behandlingsvolum, og de ønsker en pasientfiendtling inndragning av refusjonene til leger uten avtale med det offentlige.
* Begge hindrer nedselging av det statlige eierskapet i næringslivet
* Begge er ansvarlig for småbedriftsfiendtlige forbud i arbeidsmiljøloven; de er mot midlertidige ansettelser, arbeidsutleie og privat arbeidsformidling.
* De står sammen om å beholde fordelsskatt for bolig og nytt takstsystem bolig/fritidshus
* De står sammen om å hindre endringer i sykelønnsordningen.
Med et flertall av Høyre, KrF, Venstre og Fremskrittspartiet vil vi få en annen politikk på disse områdene. Det vil bli en bedre politikk for vårt helsevesen, for våre skoler, for familien og for vårt næringsliv, sier Foss.
