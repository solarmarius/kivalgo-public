
Åpent møte Herøy kulturhus, Sunnmøre
26. september 1996, kl. 19.00
Jan Petersen
Presseutdrag
Fremtid for kystnæringene
Skal vi vinne fremtiden, må vi konsentrere oss om mulighetene og ikke begrensningene. Vi må gripe mulighetene. Vi må forkaste troen på politikerbestemte løsninger og maktkonsentrasjon. Høyre vil erstatte statlig makt med frihet for den enkelte, for bedriftene, for familien og for lokalsamfunnet.
Hva er norske lokalsamfunn uten lønnsomme og levedyktige småbedrifter? Ingen spesielle støttetiltak kan skape verdier og trygghet slik en forbedret bedriftspolitikk kan. En konkret småbedriftsvennlig politikk er den beste distriktspolitikk.
Slik har Høyre en bedre politikk for kyst-Norge
Vi krever markedstenkning fra fiskeri- og havbrukssektoren  og vil forbedre mulighetene til å frakte varene til markedene gjennom økte samferdselsbevilgninger.
Vi mener lønnsomme bedrifter er fundamentet for alle lokalsamfunn  og vil gjøre det mer lønnsomt å satse egne krefter på egen virksomhet.
Vi tror på sterke maritime og industrielle miljøer  og viser vilje til å støtte slike miljøer i handling.
Høyre ønsker å gjøre hverdagen enklere for dem som vil skape noe for seg og sine  og for lokalsamfunnet.
Vi skiller oss fra våre politiske motstandere ved at vi tror at det enkelte mennesket i bunn og grunn ønsker å greie seg selv. Vår jobb som politikere er å blande oss inn i færrest mulig avgjørelser  der hvor enkeltmennesket, familien, småbedriften eller lokalsamfunnet like gjerne kan bestemme selv.
Dette grunnsynet reflekteres i vår fiskeri- og havbrukspolitikk, i vår småbedriftspolitikk, i vår landbrukspolitikk  og gjøres mulig blant annet av vår skattepolitikk, vår avreguleringspolitikk og vår samferdselspolitikk.
Høyre ønsker en enklere hverdag for bedriftene:
* Bedre delingsmodell som fjerner den skattemessige diskrimineringen av bedrifter med aktive eiere.
* Fjerning av det nye forbudet mot midlertidige ansettelser.
* Oppmykninger i reglene som regulerer overtid.
* Enklere regler, færre regelendringer og færre skjemaer.
* Endringer i sykelønnsordningen som gjør det lettere å få ned fraværet.
* Lavere gebyrer ved Brønnøysundregistrene.
Selvsagt vil også Høyres skattepolitikk, som betyr lavere inntektsskatt og fjerning av formuesskatten, ha stor betydning for småbedrifter.
Fiskerinæringen har uendelig mye å tilby, når den får utvikle seg i nært og kreativt samspill med næringsliv og eksporttradisjon forøvrig.
Fiskebåter, fiskeindustri og fiskeoppdrettsanlegg  mange småbedrifter langs kysten er fundert på fiskeriressursene, havets gull. Fiskerinæringen har blomstret når den ikke har vært utsatt for reguleringer og innblanding, når privat initiativ har fått råde, når privat eierskap og langsiktig markedskunnskap har vært de bærende idealer.
Det ligger store muligheter i å beherske de enorme markedene for fisk og fiskeprodukter ute. Mye avhenger av vår vilje til å utnytte dette potensialet og fremme kreativitet fremfor vanetenkning.
Høyre ønsker å bidra til lønnsomme og varige arbeidsplasser i fiskerinæringen slik at denne næringen kan støtte opp om bosettingen. Hvis ikke Norge og landsdelen får til den nødvendige omstilling og den nødvendige nysatsingen vil avfolking kunne bli resultatet. Det gjelder å ta tak i problemene og gripe mulighetene i en fase hvor det fortsatt er mulig å finne konstruktive løsninger. Målet med Høyres fiskeripolitikk er å oppnå:
* økt lønnsomhet i fiskeflåten, i industrien og eksportleddet
* økt verdiskapning i Norge
* flere arbeidsplasser
* Høyre mener det er spesielt viktig å endre dagens fiskeripolitikk i forhold til:
* fornying av fiskeflåten
* omsettelige kvoter
* bestemmelsene i råfiskloven
