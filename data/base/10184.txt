
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
PRINSIPP- PROGRAM
FOR
SOSIALISTISK VENSTREPARTI

Vedtatt av SVs 7. ordinære landsmøte
– Oslo 2. – 5. april 1987






1. ET SOSIALISTISK SAMFUNN
1.1 Målet
Målet for Sosialistisk Venstreparti er å skape et sosialistisk samfunn bygd på rettferdighet, folkestyre og solidaritet. Et sosialistisk samfunn skal sikre fellesskap og sosial trygghet for alle, hindre undertrykking og ufrihet, og sikre forsvarlig bruk av jordas ressurser. Det bygger på arbeiderklassens overtakelse av produksjonsmidlene, nasjonal sjølråderett og internasjonal solidaritet.  

Sosialismen skal omforme samfunnet etter solidaritets- og likhetsprinsipper. Når klasseskiller brytes ned og den tradisjonelle arbeidsdeling mellom kvinner og menn forandres, innebærer det både større frihet og større mangfold enn i det borgerlige samfunnet. Sosialismen gjør det mulig å skape en dyptgående endring i forholdet mellom menneskene og samfunnet. Mennesker kan i fellesskap ta ansvar for alle beslutninger og for samfunnets framtid.  

Visjonen om et sosialistisk samfunn springer ut av erfaringene fra undertrykte klassers kamp for en tryggere framtid. Samtidig er den en protest mot fattigdommen og uretten i verden, mot rustningsvanviddet og mot raseringen av miljøet. Visjonen om et sosialistisk samfunn er nødvendig i kampen mot de farer som truer menneskeheten.  

Kapitalismen har selv skapt forutsetningene for et sosialistisk samfunn: Produksjonsutstyret, vitenskapen, teknologien, utdanningsnivået og måten å organisere arbeidet på er utviklet så langt at all materiell nød i verden kan avskaffes, dersom maktforholdene forandres radikalt. Det fins en stor lønnsarbeiderklasse, som gjennom sin klassekamp har utviklet organisasjoner og allianser og kjempet fram sosiale og demokratiske rettigheter. Dette er utgangspunktet for et sosialistisk samfunn.  

Men om kapitalismen har lagt forutsetningene for sosialismen, vil en sosialistisk utvikling ikke komme av seg selv. Sosialismen er et verk av mennesker. Den blir aldri til virkelighet uten bevisst handling. Menneskene må se forutsetningene og gripe mulighetene. Slik skal sosialismen utvikles av folk selv i den historiske situasjonen. Vi legger derfor ikke her fram en ferdig sosialistisk samfunnsmodell, men de viktigste retningslinjene et slikt samfunn bør utvikles etter.  

Arbeidet for sosialismen kan bare føre fram hvis det fins partier og organisasjoner som har sosialismen som mål. Sosialistisk Venstreparti er en del av de marxistiske tradisjonene i arbeiderbevegelsen, og partiet vil videreføre og videreutvikle marxismen.  

Marxismen er ikke et sett dogmer som gir evige svar, men et redskap for analyse av det samfunnet som må endres, og en inspirasjon til å fremme disse endringene.  

Sosialisme er både en prosess og et mål. Målet er et samfunn med en annen maktfordeling, andre styringssystemer, og en frigjøring av lønnsarbeiderklassen fra profittsystemet og konkurransesamfunnet, fra politisk umyndiggjøring, fra materiell og kulturell undertrykking.  

Sosialisme er likestilling mellom kvinner og menn, sikring av like rettigheter og muligheter for alle, oppheving av privilegier som har sitt grunnlag i privateiendom, i fastgrodd arbeidsdeling mellom kjønnene eller i politisk og byråkratisk makt. Slike privilegier kan bare avskaffes dersom de samfunnsforhold som skaper dem, avskaffes.  

1.2 Økologisk forvaltning av naturen
Sosialisme er en nødvendig forutsetning for å hindre økologiske katastrofer som truer verden. Forurensning av jord, luft og vann, ørkenspredning og uhemmet uttapping av jordas ressurser er en direkte følge av en økonomi som setter fortjeneste foran miljøvern. En slik økonomi tar heller ikke hensyn til mennesker eller natur når energi utvikles og produseres.  

Kunnskap om de økologiske sammenhengene må være en bærebjelke i en sosialistisk planøkonomi. Sosialisme er nødvendig for at økonomien nasjonalt og internasjonalt skal bli styrt ut fra hensynet til den økologiske balanse. Fornybare ressurser og energikilder må brukes framfor lagerressurser. Miljøskadelige utslipp må opphøre.  

Det er nødvendig å verne naturen og å sikre den økologiske balansen for å bevare produksjonsgrunnlaget for jordbruk, fiske og fangst. Naturen er grunnlag for rekreasjon og trivsel, og en kilde til nødvendig kunnskap og naturgitte prosesser og økologiske sammenhenger.  

1.3 Demokratiske prinsipper
Sosialisme er demokrati på alle områder. Et sosialistisk demokrati må bygge videre på det representative, parlamentariske demokratiet. Samfunnet skal styres etter frie, hemmelige valg mellom flere partier. Regjeringen skal som i dag være ansvarlig overfor Stortinget. Styreformen skal være republikk. Det skal være organisasjons-, livssyns- og ytringsfrihet, streikerett og vern mot vilkårlig rettsforfølging. SV vil også arbeide for å utvikle former for direkte demokrati i tillegg til det representative system.  

For arbeiderklassen har særlig organisasjonsfriheten vært en forutsetning for å utvikle demokratiet. Uten retten til å organisere motmakt vil gamle maktkonsentrasjoner forsterke seg selv. Derfor er kampen for å forsvare organisasjonsfriheten en kamp for demokratiet.  

Alle deler av organisasjonsfriheten er nært knyttet til hverandre. Det gjelder streikeretten like mye som retten for organisasjonene til fritt å velge sine tillitsfolk. Kampen for oppsigelsesvern for tillitsvalgte er derfor en kamp for full og uavkortet organisasjonsfrihet.  

Parlamentarisk demokrati er ikke økonomisk demokrati. Denne begrensningen må sosialistisk demokrati overvinne. De folkevalgte organene skal trekke opp retningslinjene ikke bare for den lokale og sentrale forvaltning, men også for utviklingen av næringslivet og fordelingen av ressurser mellom ulike næringer og deler av landet. Det forutsetter at styringen over nøkkelindustri, kredittinstitusjoner og kommunikasjoner er overført til demokratiske organer. 

1.4 Åpenhet og innsyn
Stortingsrepresentantene skal ha full innsynsrett i virksomheten i forvaltningen. De skal ha plikt til å informere sine velgere om viktige saker, og taushetsplikten skal være begrenset til et minimum. Det skal være parlamentariske høringer, åpne for offentlighetene og massemediene, der både regjeringen og statsfunksjonærer kan bli innkalt. De som søker viktige stillinger, kan også innkalles i åpne høringer. Pressen og offentligheten må få større innsyn i forvaltningen enn i dag.  

1.5 Demokratisk arbeidsdeling
Byråkratisering, streberi og karrierejag skal motvirkes ved at hierarkiene og lønnsforskjellene reduseres sterkt. Ledere ansettes ikke for livstid. Det opprettes ordninger som motvirker pampevelde og privilegier. Kvinner og menn skal være likt representert på alle plan i forvaltningen – om nødvendig med kvortering.  

1.6 Sjølforvaltning og planøkonomi
I arbeidslivet innføres økonomisk demokrati. De som arbeider i en bedrift, i skolen, helse- og sosialvesenet osv. skal ha styringen over sine arbeidsvilkår innen rammer fastsatt av folkevalgte organer. Denne sjølforvaltningen er en grunnstamme i det sosialistiske demokratiet. De ansatte velger sine representanter til styringsorganene i bedriftene. Stortinget og kommunestyret kan også kreve å få oppnevne representanter for seg selv eller bruker- og klientgrupper som ønsker det.  

Det skal være åpenhet for de ansatte om alle viktige spørsmål, slik at de kan utøve demokratisk kontroll med bedriftene. Valgte forsamlinger ansetter ledere for en begrenset periode. Lederne skal kunne avsettes etter regler som sikrer deres rettigheter, dersom de ikke lenger har de ansattes tillit.  

Det opprettes organer for de ulike næringene og sektorene med representasjon fra bedriftene til å samordne virksomheten. Uten slik samordning vil bedrifter og geografiske områder bli kastet inn i en innbyrdes konkurranse som skaper ulikhet og økonomisk kaos – ikke ulikt en kapitalistisk økonomi. Et demokratisk styringssystem er grunnlaget for en planøkonomi der produksjonen for profitt er avløst av en produksjon for behov.  

1.7 Fagforeningenes rolle
Fagforeningene skal være selvstendige i forhold til de politiske partiene og staten. De skal fortsatt sikre lønns- og arbeidsvilkårene for de ansatte overfor ledelsen i bedriftene – og ivareta deres interesser mot byråkrati og overgrep fra staten. Men samtidig vil de ha medansvar for driftsresultatet i bedriften. Siden de ansatte også har kontrollen over ledelsen av bedriften, vil de møte seg selv ved forhandlingsbordet. Det er likevel bare gjennom slike motsetninger at sjølforvaltningsdemokratiet vil utvikle nye former for konfliktløsning.  

1.8 Uenighet og utvikling – sosialismen som prosess
Det nye samfunnet vil bære med seg motsetningsforhold og sosiale ulikheter fra det gamle. Nye og gamle strukturer, plan og marked vil eksistere side om side og brytes mot hverandre. Det gamle samfunnets klasseforhold, kvinneundertrykking, institusjoner, autoritære og underdanige holdninger vil ha sine ettervirkninger langt inn i det nye, og skape spenninger og konflikter som kan true en sosialistisk utvikling.  

Det vil oppstå motsetninger mellom sjølforvaltningssystemet og sentrale politiske og administrative organer. Men det vil da finnes demokratiske organer til å drøfte uenighet, forhandle om løsninger og gjøre vedtak. Det sosialistiske demokratiet kan bare utvikle seg gjennom slike spenninger og konflikter.  

Et kjennetegn på en demokratisk utvikling er at sjølforvaltningen blir styrket og at stadig flere oppgaver som i dag er statsapparatets, forvaltes direkte av folket gjennom demokrati i arbeidslivet, i lokalsamfunnet og boligområdet. Bare på denne måten vil statens makt over folk avta.  

De «ytre» statsapparatene i det kapitalistiske systemet, slik som helse- og sosialvesenet, skole, utdanning og forskning, vil alt i utgangspunktet gå inn i sjølforvaltningssystemet.  

For å sikre en fredelig utvikling av sosialismen må maktapparatene omformes og de autoritære trekkene i politi og militærvesen brytes ned.  

1.9 Uavhengige massemedier og et fritt kulturliv
Demokratiet kan ikke virke uten at det finnes uavhengige massemedier. Den private eiendomsretten til massemedier avskaffes og erstattes av at de som arbeider i mediene også styrer dem. Dessuten vil politiske, sosiale og humanitære organisasjoner eie aviser og andre medier. Det er en offentlig oppgave å sikre en differensiert presse- og mediestruktur. Statsstøtte fordeles ut fra dette siktemålet. Dessuten må direkte økonomiske bånd mellom mediene og næringslivet brytes.  

Et levende kulturliv sikrer folket identitet og tilfører samfunnet nødvendig kritikk og inspirasjon. Et sosialistisk Norge skal trygge kunstneres frihet til å skape og komme fram med sitt budskap. Både innen kunst og idrett skal kulturpolitikken fremme et levende samspill mellom amatører og profesjonelle.  

1.10 Uavhengige domstoler
Domstolene skal være uavhengige. Advokat- og rettshjelp skal være et fellesgode. Den enkelte skal ha rett til å velge sin egen advokat. Det er viktig å utvikle alternativer til dagens straffereaksjoner.  

1.11 Ulike eiendomsformer
Det vil finnes forskjellige former for eiendom i et sosialistisk samfunn. Det er ikke noe mål at staten skal eie alt. 

Men staten må eie de næringsvirksomhetene som har stor betydning for samfunnet som helhet: bank- og kredittvesen, forsikring, energi- og kraftforsyning, nøkkelindustrier, de viktigste leddene i transport og kommunikasjonssystemet.  

Den største delen av næringsvirksomheten vil imidlertid bli eid av de ansatte sjøl gjennom sjølforvaltningen, og av samvirkeorganisasjoner der eiere og brukere er de samme, f.eks. produksjons-, produsent- og forbrukersamvirke. Jordbruk, fiske, mindre handels- og servicevirksomhet vil fortsatt være privateid, men også her med sterkt innslag av samvirke.  

Det finnes ingen ferdig oppskrift for hva som skal være eid av staten, kommunene, sjølforvaltningen, samvirkeorganisasjonene og private. Det vil endres ut fra situasjonen og de erfaringene en høster. En sosialistisk utvikling vil innebære at samvirket, sjølforvaltningen og andre former for felles eie blir stadig mer dominerende. Overgangen fra privat eie til slike eiendomsformer bør skje gjennom forhandlinger og økonomiske stimulanser.  

1.12 Statseiendom og sosialisme
Statseiendom er ikke det samme som sosialisme, men vil være et nødvendig ledd i en sosialistisk utvikling. Sovjetunionen og en del andre land har avskaffet den private eiendomsrett til produksjonsmidlene, men har ikke erstattet den med et demokratisk sjølforvaltningssystem, og mangler dessuten et politisk demokrati. Sosialdemokratiet i Norge og i andre kapitalistiske land har vært en drivkraft bak framveksten av et representativt demokrati, men har aldri utfordret den private eiendomsrett eller lagt opp til et sjølforvaltninssystem når det har hatt flertall i nasjonalforsamlingen og regjeringsmakten. Sosialisme er både politisk og økonomisk demokrati.  

1.13 Marked og plan
Sosialisme innebærer at markedskreftene ikke lenger skal få styre samfunnsutviklingen. En demokratisk planøkonomi skal gradvis erstatte markedskreftene og styre ressursene dit samfunnet trenger dem mest. Planen trekker opp linjene for den økonomiske utviklingen ved å bestemme de viktigste målene for produksjonen og de økonomiske virkemidlene. Innenfor disse rammene vil markedsmekanismer være nødvendig for å få fram en realistisk prisfastsettelse på de enkelte produktene.  

En viktig forutsetning for en samfunnsstyring med ressursene er offentlig kontroll med bank- og kredittvesenet. Dets makt over økonomien er i stadig mindre samsvar med de samfunnsøkonomiske interessene. Bank- og kredittvesenet må bli underlagt folkevalgte organers kontroll og prioriteringer.  

Forbrukerorganisering og brukerinnflytelse vil stå sentralt i en planøkonomi som skal styres ut fra menneskenes behov. Gjennom organsiering kan forbrukerne definere sine behov og samhandle jevnbyrdig med produsentgruppene.  

Utviklingen av en planøkonomi vil være en lang prosess. Kapitalismen har skapt teknologiske forutsetninger for denne utviklingen. Avansert datateknologi gjør det mulig å registrere etterspørsel og tilbud og bringe informasjon mellom brukere og produsenter.  

Erfaringene fra Øst-Europa har vist at planøkonomi uten demokrati, åpen debatt og fri kommunikasjon fører til varemangel, byråkrati og dårlig effektivitet. Det tar lang tid å utvikle en sosialistisk planøkonomi. Det finnes ingen oppskrift på den rette balansen mellom planøkonomi og markedskrefter. Også i et sosialistisk Norge vil markedsmekanismer bli brukt i deler av det økonomiske livet.  

1.14 Sosial trygghet
I det sosialistiske samfunnet skal en større del av verdiene som skapes bli brukt til offentlige goder som sikrer grunnleggende levevilkår, uavhengig av den enkeltes lønnsinntekt. Barnehager, helsevesen, utdanning og lokal kollektivtransport skal være gratis. Boliger subsidieres og boligsamvirket gjenreises som en del av sjølforvaltningssystemet.  

Når samfunnet overtar disse oppgavene, betyr det tryggere og jevnere levevilkår for folk. Det betyr også at de individuelle lønningene i mindre grad skal dekke det materielt nødvendige. Den lønnen som da utbetales, går til personlig forbruk, og den sikrer det økonomiske grunnlaget for individuell frihet og utfoldelse uten at det går ut over andres trygghet.  

1.15 Frihet og solidaritet
Sosialisme skal omforme samfunnet til å bli et solidarisk samfunn. Når klasseskiller brytes ned og den tradisjonelle arbeidsdeling mellom kvinner og menn forandres, gir det både større likhet og større mangfold enn i det borgerlige samfunnet. Når autoritære maktstrukturer avskaffes, gir det folk flest en ny frihet til individuell utfoldelse. Når demokratiet utvides, betyr det større mulighet for deltakelse og ansvar.  

Sosialisme bygd på frihet og solidaritet betyr at formynderholdninger og sneversyn bekjempes. Den kapitalistiske frihet til økonomisk vinning på andres bekostning avskaffes.  

Frihet i et sosialistisk samfunn innebærer at alle får mulighet til å utvikle evner og anlegg ut fra sine forutsetninger. Det betyr at samfunnet må bruke ressurser på de grupper som står svakest i kampen for sin egen situasjon.  

Under sosialismen vil folk leve og bo på ulike måter  alene, i en familie, i fellesskap med flere. Heteroseksualitet og homoseksualitet vil være likeverdige. Til forskjell fra det borgerlige samfunnet blir det lagt vekt på å skape nye kollektive løsninger for å dele omsorgsarbeid mellom kvinner og menn og bryte ned ensomhet og isolasjon.  

1.16 Frigjøring av ressurser
Med sin veldige utvikling av teknologien og arbeidsproduktiviteten har kapitalismen videre lagt et grunnlag for at det kan frigjøres tid for alle grupper av lønnsarbeidere – kvinner og menn – til å delta aktivt i styringen av sinarbeidsplass og sitt lokalsamfunn.  

Men en frigjøring av arbeidstid for slike demokratiske formål forutsetter helt andre maktforhold i samfunnet. Utvikling av teknologi og vitenskap fører ikke automatisk  til demokrati. Fagbevegelsen og lønnsarbeiderklassen må kjempe om makt til å ta ut den økte arbeidsproduktiviteten i form av tid til demokrati. Alt i dag kjemper fagbevegelsen for retten til å utføre arbeid som tillitsvalgte i arbeidstida og for 6-timersdagen. 


2. OM KRIG OG FRED
2.1 Faren for atomkrig
En verden i fred er en drøm som deles av alle verdens folk. Men krigen er en realitet. Den pågår i en rekke land over hele kloden, og den truer oss alle.  

Med atomvåpnene står menneskeheten for første gang overfor risikoen for total utryddelse, rasering av all sivilisasjon og ødeleggelse av jorda for kommende generasjoner. Undertrykking og nød i den tredje verden, rivalisering mellom stormaktene, ny våpenteknologi og kamp om ressursene øker faren for at konfliktene skal ende i atomkrigen, som betyr slutten på alt samfunnsliv.  

Sosial og politisk uro i den tredje verden tolkes inn i konflikten mellom stormaktene. Folkenes kamp mot urett og undertrykking blir sett som en trussel mot den stormakten som har interesser i landet. En slik politikk undergraver landenes sjølråderett og øker faren for krig.  

2.2 Kapprusting mellom øst og vest
Den farligste formen for rivalisering mellom supermaktene er kapprustningen, fordi den truer alle land. Med sin økonomiske og teknologiske overlegenhet er USA drivkraften i utviklingen av nye våpen. Både øst og vest utvikler og utplasserer stadig nye atomvåpen på jorda. Selv verdensrommet er blitt arena for opprustning.  

Som medlem av NATO er Norge medansvarlig for USAs overgrep og krigføring i den tredje verden, og for USAs utvikling som atommakt. Norge har valgt side mot den fattige verden og for ytterligere kapprusting gjennom vår alliansepolitikk. Gjennom NATO-medlemskapet godtar Norge forestillingen om at en atomkrig kan være begrenset, og at våre allierte kan være de første som bruker atomvåpen i en slik krig.  

Atomkappløpet springer ut av stormaktenes motstridende økonomiske, politiske og militære interesser. Verdens ledende politikere sprer forestillinger om at de må møte enhver utvikling hos motparten med tilsvarende tiltak – for å gjenopprette «balansen». Gjensidig mistillit stimulerer til rustningstiltak som ytterligere forverrer det politiske klimaet.  

Men stormaktene kommer aldri i balanse, fordi de aldri samtidig vil innrømme at de er i balanse. Derfor krever SV ensidige nedrustningstiltak som det første skritt. SV krever atomnedrustning både av øst og vest. Også den konvensjonelle kapprustningen innebærer enorm sløsing med ressurser – og den minsker ikke faren for krig.  

Konvensjonelle, bakteriologiske og kjemiske våpen har utviklet seg slik at krig med slike midler betyr katastrofer for samfunn og naturmiljø. Kravet om nedrustning gjelder derfor også konvensjonelle, bakteriologiske og kjemiske våpen.  

SV ser det som sin aller viktigste oppgave å arbeide for fred og nedrustning. SV mener at Norge skal si konsekvent nei til atomvåpen og kreve at både vest og øst ruster ned.  

SV er mot maktpolitikk gjennom militærblokker dominert av supermaktene. En sterk blokkinndeling av verden fører til opprustning og stor fare for konflikter. Små land utsettes for press fra supermaktene om å tilpasse seg deres interesser.  

SV arbeider for at alle land, uansett beliggenhet, størrelse og ideologi skal ha sin sjølråderett. Målet er en verden av frie sjølstendige stater som lever i fred med hverandre. Blokkpolitikkens konfrontasjon må erstattes av felles sikkerhet mellom statene. I atomalderen kan ikke stater lenger øke sin sikkerhet på bekostning av andre stater.  

Dette er den tredje vei i utenrikspolitikken. SV vil bruke alle virkemidler som fremmer en utvikling i retning av frie, selvstendige stater som lever i fred, i felles sikkerhet. Derfor er SV mot militærblokkene NATO og Warsawapakten, og mener at de må nedbygges og oppløses.  

Norges medlemskap i NATO og tosidige avtaler med USA innebærer at vi stiller vårt territorium til rådighet for den ene supermakten, og gjør dermed Norge til et mål for den andre supermakten. For å øke vår sikkerhet og for å bidra til nedbyggingen av militæralliansene i Europa må Norge trekke seg ut av NATO og avvikle den sikkerhetspolitiske binding til USA.  

Avvikling av militæravtalene med USA, opprettelse av en atomvåpenfri sone i Norden og utmelding av alliansens felles kommandosystem er viktige skritt mot målet.  

For SV er det viktig å bygge opp et alternativ til de to supermaktsdominerte militærblokkene. De nordiske landene har naturlige forutsetninger for å utvikle et selvstendig sikkerhetspolitisk samarbeid. SV vil arbeide for dette. En atomvåpenfri sone i Norden er et viktig skritt i denne retning.  

SV går inn for et alliansefritt og defensivt norsk forsvar med en militær, en ikke-voldelig og en sivil del.  

2.3 Arbeidet for nedrustning
Hindringene for nedrustning er sterke. Store kapitalinteresser er knyttet til rustningsindustrien, og mange millioner mennesker er sysselsatt av det militære og i rustningsindustrien. Arbeidet for nedrustning betyr at arbeidsplasser må legges ned i rustningsindustrien.  

Også i Sovjetunionen møter nedrustningen hindringer. Militæret og rustningsindustrien er en stor maktfaktor. De militære behovene hemmer en økonomisk og demokratisk utvikling på alle samfunnsområder i Sovjet.  

Konfliktene skaper en verdenssituasjon der kriger stadig bryter ut, der faren for storkrig med atomvåpen alltid er til stede, og der vilkårene er dårlige for menneskerettigheter, nasjonal uavhengighet og økonomisk utvikling.  

SV ser det som sin oppgave sammen med uavhengige sosialistiske og fredsbevarende krefter i andre land å endre denne livstruende situasjonen slik at menneskene kan oppleve en verden i fred og utvikling, der menneskelige behov og menneskerettigheter står i sentrum for politikken. 


3. DEN TREDJE VERDEN
3.1 Fattigdom og nød
Verden i dag er preget av en voksende kløft mellom rike industrialiserte land og fattige u-land. Grunnlaget for en stor del av rikdommen i den kapitalistiske verden er utbyttingen av folkene i Asia, Latin-Amerika og Afrika. Tusener av mennesker dør daglig fordi samfunnsforholdene skaper nød og fattigdom. Mennesker dør av sult i områder som de flernasjonale selskapene eller lokale landherrer eksporterer matvarer fra.  

Store gjeldsbyrder låser mange land fast i underutvikling og avhengighet til storbankene og maktsentrene i Vesten. Den økologiske katastrofen med ørkenspredning, hungersnød og sultkatastrofer er ikke bare en følge av naturens lunefulle herjinger, men av den virkeligheten menneskene har skapt. Naturressursene er blitt utpint ut fra kortsiktige nyttehensyn til fordel for de rike landene og de rike i u-land. Under slike forhold blir u-landenes store befolkningsvekst bare en ekstra belastning.  

I mange u-land er det vokst fram nye borgerskap som har økonomiske interesser i samarbeidet med de vestlige kapitalinteressene, og store privilegier i forhold til de fattige folkemassene. Nye klassemotsetninger – ofte innvevd i nasjonale og kulturelle motsetninger – har ført til skarpe konflikter. I mange land har det vokst fram sosialistiske bevegelser som kjemper for en mer rettferdig utvikling.  

I andre land kjemper nasjonale frigjøringsbevegelser mot utenlandsk dominans og undertrykking. Den nasjonale frigjøringskampen går ofte hånd i hånd med en sosial frigjøringskamp med det målet å skape en utvikling til beste for de brede folkemassene.  

Den tredje verden er ingen enhet. Ulik tilknytning til kapitalismen, indre klassemotsetninger, og nasjonale og religiøse skillelinjer splitter og gjør det vanskelig for u-landene å opptre samlet overfor den rike verden.  

Et fellestrekk er likevel at kvinner er i klart flertall blant de fattigste. Dårlige levekår rammer spesielt kvinner. Vestlig u-hjelp har forsterket dette ved at den har bygd på vår tradisjonelle arbeidsdeling mellom kvinner og menn.  

3.2 En ny internasjonalisme
Kampen mot de internasjonale selskapene og mot imperialisme og undertrykking krever samarbeid mellom radikale og sosialister i alle land. Svekkelsen av det økologiske grunnlaget, forurensningen, ødeleggelsen av skog og regnskog, ørkenspredningen og den kjemiske ødeleggelsen av jorda – alt er verdensomspennende problemer som krever handling på tvers av landegrensene. FN og andre internasjonale organer må spille en sentral rolle i dette samarbeidet.  

Det trengs derfor en ny internasjonalisme, solidaritet og felles innsats. SV arbeider for å knytte bånd med sosialister og progressive i andre land. SV støtter sosialistiske  og nasjonale frigjøringsbevegelser i kampen for nasjonal sjølråderett og sosial frigjøring. SV arbeider for at Norge skal støtte kravene fra u-landene om en ny økonomisk verdensordning. SV krever at norsk utviklingshjelp særlig skal gå til land der regjeringene bedrer kårene for de fattige og undertrykte, og til de progressive frigjøringsbevegelsene.  

Imperialistisk og politisk undertrykking skaper nye flyktningstrømmer. Mottak av flyktninger og asylsøkere må ses som en naturlig konsekvens av vår internasjonale solidaritet.  

3.3 Krav om ny økonomisk verdensordning
Skal u-landenes stilling bedres, må det bli en ny internasjonal arbeidsdeling. De industrialiserte land må innfri kravet fra u-landene om høyere og stabile priser på råvarene, bedre vilkår for overføring av teknologi, økt kontroll med internasjonale selskaper, en annen maktfordeling i de internasjonale organisasjonene og nedskriving av gjeldsbyrden. Slike krav truer interessene til de flernasjonale selskapene.  

En radikal forandring til det bedre i den tredje verden kan bare skje gjennom endringer både i de fattige og de rike landene. Utviklingshjelp fra rike til fattige land behøver ikke i seg selv føre til positive endringer. U-hjelp gis ofte slik at den tjener giverlandet og støtter opp om privilegier, maktforhold, korrupsjon og utbytting i utviklingsland uten å føre til sosial endring til fordel for de fattige, kvinnene og andre undertrykte. Det er viktig å arbeide for at utviklingshjelp gis på måter som fremmer kampen for frigjøring og menneskeverdige levekår i mottakerlandet.  

3.4 Politiske og sosiale menneskerettigheter
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
