
Oslo, den 22. mars 2000
Jan Petersen:
- Lovende signaler om modernisering fra Stoltenberg
Høyre hilser velkommen statsminister Stoltenbergs signaler om en forsiktig modernisering av offentlige tjenester i Norge. Selv om Arbeiderpartiet kommer sent og smått, antyder erklæringen fra Jens Stoltenberg at den vil gå i riktig retning.
Regjeringens tiltredelseserklæring gir endel lovende signaler om hvordan Norge skal rustes for fremtiden. Den vanskelige utfordringen for Stoltenberg-regjeringen vil bli å følge opp dette i praktisk politikk ved å ta de riktige grepene. Høyre vil støtte Regjeringen i dette arbeidet, og vil også bidra til å konkretisere Stoltenbergs ord om et tolerant og mangfoldig samfunn.
Offentlig sektor er i dag overmoden for reformer for å gi folk bedre tjenester. Derfor er det viktig at fylkeskommunens ansvarsområder overføres til andre nivåer og at man tar i bruk konkurranseutsetting for å utføre de offentlige velferdstjenester.
Høyre har forventninger til reformer innenfor helsesektoren. Vi vil bidra konstruktivt for systemendringer for å løse problemene både sykehus og pleieinstitusjoner møter. Høyre håper derfor Arbeiderpartiet vil gi sykehusene en friere stilling og likestille private og offentlige tilbud. Det viktigste er at folk blir friske  ikke hvem som behandler dem.
Derimot er det bemerkelsesverdig hvor lite konkret Stoltenberg omtaler utdanningspolitikken, og at erklæringen overhodet ikke nevner samferdselsspørsmål utover bredbåndsutbygging av IT-nett. Likedan er Stoltenbergs faguttrykk om bredere skattegrunnlag et varsel om at skattetrykket vil øke snarere enn det motsatte.
En modernisering av det norske samfunnet vil kreve et skattenivå som oppmuntrer til arbeid og gründervirksomhet, og det vil kreve en sterkere  og annerledes  satsing på utdanning og veiutbygging, bedre enn det Arbeiderpartiet har vært kjent for.
Høyre merker seg forøvrig at Regjeringen ikke akter å legge seg ut med stortingsflertallet, og varsler børsnotering av Telenor samt antyder det samme for Statoil. Derimot gir erklæringen uttrykk for at Arbeiderpartiet vil legge opp til for sterk statlig innblanding i utbygging av høyhastighets datanett. Det vil forsinke og fordyre utbyggingen.
Høyre vil støtte Regjeringen i arbeidet med å styrke Europapolitikken. Det er også viktig at Stoltenberg legger vekt på å bidra til å få fart på WTO-forhandlingene som er så viktige for norsk handel, ikke minst for fiskerinæringen.
