
Stortinget, 21. oktober 1996
Pressemelding fra Høyres finanspolitiske talsmann Per-Kristian Foss
Kommentarer til Senterpartiets alternative budsjettforslag
Det vil være uansvarlig å øke offentlig forbruk med 14 milliarder kroner i fastlands-økonomien slik Senterpartiet foreslår. Et slik opplegg vil legge grunnlag for ytterligere økt lønns- og prisvekst i 1997. Sp's alternative budsjettopplegg harmonerer dårlig med partiets tidligere uttrykte bekymring for presset i norsk økonomi.
Jeg registrerer at Senterpartiet heller ikke i år har funnet grunn til å støtte omlegninger i sykelønnsordningen, herunder innføring av en karensdag, slik Høyre, KrF. og Venstre har foreslått ved flere anledninger. Heller ikke Senterpartiets opplegg for støtte til barnefamiliene, kontantstøtte, bidrar til å utjevne forskjeller mellom det offentliges støtte til barnefamiliene på, slik oppleggene til Høyre, KrF og Venstre bidrar til.
Senterpartiets forslag til skatteøkninger i 1997 bekrefter ytterligere inntrykket av et parti som plasserer seg på venstresiden i politikken og som har forlatt egne holdninger til skattepolitikken fra få år tilbake. For en del middelinntekter foreslår Sp sågar høyere marginalskatt enn SV foreslo i fjor. Sp's skatteopplegg skjerper marginalskatten og er et svik mot prinsippene som lå til grunn for skattereformen. Den uheldige utforming av delingsmodellen som Sp utformet i samarbeid med Ap og KrF, får nå ytterligere uheldige utslag. Skatt på eiere i lønnsomme småbedrifter blir skjerpet pga. delingsmodell og Sp's forslag om økt marginalskatt.
