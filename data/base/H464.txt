
Høyres gruppekonferanse
Holmen, Asker
19. januar 1997
Jan Petersen
Pressemelding 19. januar 1997
Utdrag av innledning
Bekjempelse av organisert kriminalitet - Schengen-avtalen
I vår skal Stortinget behandle ratifikasjonen av Norges tilknytning til Schengen-avtalen. Venstresiden ønsker å bruke Schengen-avtalen for å gjenta suksessen fra EU-kampen. For å få til dette fremstår de med usannheter, halve sannheter og spekulasjoner. Schengen er ikke et overnasjonalt organ, det er et mellomstatlig samarbeid om løsningen av felles utfordringer. Det er altså et ordinært folkerettslig samarbeid. For Senterpartiet er derfor argumentasjonen vel så sterkt rettet inn mot spekulasjoner om hva samarbeidet kan komme til å bli i fremtiden som mot hva det er i dag!
For Høyre er det et viktig argument å sikre bevegelsesfrihet for enkeltmenneskene mellom Norge og de øvrige nordiske land og mellom Norden og Europa forøvrig. Gjennom Schengen-avtalen avskaffes passkontrollene ved de indre grensepasseringene. Norden har nytt godt av passfrihet i over 40 år. Jeg minner om at det gjennom Schengen kun er passboksene som forsvinner. Det kan fortsatt foretas kontroller på grenseovergangene Tollkontrollene opphører ikke. Og, for ordens skyld Norge er ikke med i EUs tollunion.
Internasjonal, organisert kriminalitet er et voksende problem. I sin ytterste konsekvens er virksomheten en trussel mot selve demokratiet. Direktøren for Næringslivets Sikkerhetsråd Helge J. Størkersen uttalte i Aftenposten 21. januar 1995 om den russiske mafiaen: «Mafiaen raner ikke lenger banker. De kjøper dem.» Dette er en uttalelse som illustrerer problemets omfang. De virksomhetene vi snakker om er altså meget godt organisert og har store ressurser til rådighet. Vi trenger nye virkemidler i vår bekjempelse av slik virksomhet. Jeg minner om Al Capone som sa at du kommer lenger med et pent smil og en revolver enn bare et pent smil. Schengen avtalen er et velegnet verktøy i kriminalitetsbekjempelsen.
Vi hører daglig at omsetningen av narkotika over det ganske land øker. Ofte er spaning og utveksling av kriminaletterretning nødvendig for å avsløre smugleroperasjoner. Schengen-avtalen gir regler om informasjonsutveksling, observasjon og spaning over landegrensene, samt om adgangen til å forfølge lovbrytere over landegrensene på ferske spor for å nevne noen eksempler. Dette vil styrke den samlede slagkraften i bekjempelsen av kriminialiteten.
Schengen er for Norge i dag, det beste internasjonale virkemiddelet vi har til rådighet i kampen mot kriminaliteten. Høyre ønsker å bruke Schengen mot kriminalitet. Nei-partiene ønsker å bruke Schengen mot EU!
Jeg registrerer at en rekke venstreradikalere for tiden går høyt på banen som demokratiets forsvarere. I demokratiets navn må både Schengenavtalen og overvåkningspolitiet bekjempes. Det er litt pussig å høre militante venstreradikalere forsøke å fremstå som demokratiets forsvarere. Dette minner meg om Francois Mitterrand som sa: «Mange politikere dør på barrikader de aldri har stått på.»
Hverken Schengenavtalen eller de hemmelige tjenester er udemokratiske i sin natur. Tvert imot trenger vi hemmelige tjenester som kan beskytte Norge og norske borgere mot trusler mot rikets sikkerhet, internasjonal terrorisme og internasjonal kriminalitet. Nå er jobben å få ryddet opp i de overtrampene som har vært, og få reorganisert overvåkingspolitiet slik at tjenestene igjen kan konsentrere sine krefter om sine viktige oppgaver.
Senkning av den kriminelle lavalderen
Tirsdag skal odelstinget behandle et forslag fra Høyre om å redusere den kriminelle lavalderen til 14 år. Dette forslaget ser dessverre kun ut til å oppnå Høyres og Fremskrittspartiets stemmer. For meg er det forunderlig at Stortingets flertall viser en så passiv holdning i forhold til et problem som er åpenbart for alle som vil se.
Den senere tid har vi sett en rekke eksempler på at barn og unge begår til dels alvorlige kriminelle handlinger. Fra flere hold innen politiet og barnevernet, og også blant ungdommen selv blir det hevdet at mange av ungdommene det er snakk om er klar over at den kriminelle lavalderen er 15 år og spekulerer i dette når handlinger begås.
Kriminalstatistikken fra Oslo politikammer som ble presentert av Politimesteren i Oslo torsdag, gir oss flere eksempler som gir grunn til bekymring. I 1996 var 822 førstegangskriminelle under 18 år. Av disse sakene sto ungdom under 15 år for 393 saker! Til Stortingsflertallet vil jeg si; vi kunne ønsket oss at virkeligheten var en annen, men dette er den harde virkeligheten som vi må forholde oss til!
Jeg har sagt det flere ganger tidligere; for Høyre er ikke poenget med dette forslaget å kunne sette 14 åringer i fengsel. Men, 14 åringer som begår kriminelle handlinger, og som er klar over hva de gjør, bør stilles til ansvar på en eller annen måte. Konfliktråd er et godt egnet virkemiddel. Det aller mest bekymringsfulle med omfanget av kriminaliteten i denne gruppen er at en rekke av disse kan stå i fare for å utvikle en kriminell løpebane. Ett bidrag for å hindre det, er å vise klart og tydelig at biltyverier, tagging, hærverk og ran av jevnaldrende er ikke guttestreker, det er kriminelle handlinger!
