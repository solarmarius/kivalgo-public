
Oslo, den 9. mai 2000
Ansgar Gabrielsen
Lovende IT-redegjørelse, men mangel på konkrete tiltak
Høyre mener Regjeringens IT-redegjørelse på flere områder går i riktig retning. Særlig gledelig er erkjennelsen av at selvregulering i IT-næringen vil gi mer fleksible og hensiktsmessige løsninger enn offentlige reguleringer. Det er også positivt at Regjeringen vil la konkurranse og etterspørsel styre utbyggingen av infrastruktur som bredbåndsnett. Det haster med å legge en strategi for å etablere et landsdekkende bredbåndsnett.
Selv om det er gledelig at Regjeringen vil arbeide for en harmonisering av det internasjonale regelverket og vil følge opp EUs handlingsplan eEurope, er dette ikke tilstrekkelig. For å sikre IKT-næringen forutsigbare og konkurransedyktige rammevilkår må det slås klart fast at norske bedrifter ikke skal pålegges særnorske regler, skatter og avgifter, sier Høyres næringspolitiske talsmann, Ansgar Gabrielsen. Det nylig fremlagte forslaget til beskatning av ansatteopsjoner tar ikke tilstrekkelig hensyn til næringens behov. I tillegg må den særnorske formuesskatten, som rammer nyskapingsselskaper med høye forventninger til fremtidig inntjening spesielt hardt, avvikles.
Regjeringen viser heller ikke vilje til å gjøre noe med stivbeinte reguleringer av det norske arbeidsmarkedet. Fleksible løsninger som økt adgang til frivillig overtid og midlertidige ansettelser er av stor betydning for IKT-næringen. Det haster med konkrete tiltak for å styrke IKT-utdanningen og stimulere til større FoU-innsats i næringslivet. Høyre forventer derfor at Regjeringen følger opp Hervik-utvalgets innstilling og fremmer konkrete forslag senest i forbindelse med revidert nasjonalbudsjett, sier Gabrielsen.
