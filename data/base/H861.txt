
13. oktober 1999
Høyres Stortingsgruppe
-----------------------------------------------------------------------------------------------------------------
HØYRE-FORSLAG OM TILTAK FOR Å FÅ FLERE LEKTORER TIL VIDEREGÅENDE SKOLE
Høyre vil bruke studiefinansieringen for å øke rekrutteringen av lektorer til den videregående skole. Det blir stadig færre lektorer i den videregående skole. Situasjonen er særlig vanskelig for reafagene, men mangelen på lektorer er et problem innenfor de fleste fagområder. Høyre foreslår derfor at man bruker spesielle forbedringer i studiefinansieringen for å stimulere ferdige kandidater med hovedfag til å ta den pedagogiske tilleggsutdannelsen som er nødvendig for å få lektorkompetanse. Dette kan f.eks. skje gjennom økede stipendier i tilleggsåret eller gjennom en ordning av ekstra avskrivning av studiegjelden utover vanlig hovedfagsavskrivning.
Etter Høyres mening er det viktig å sørge for at den videregående skole (og da særlig de almenfaglige kurs) også i fremtiden skal ha en lærerstab med et sterkt innslag av lektorer med hovedfag  også fordi det er påvist en klar og positiv sammenheng mellom lærernes kompetansenivå og elevenes prestasjoner.
Den sviktende rekruttering av lærere med lektorkompetanse til den videregående skole har sikkert flere årsaker, men etter Høyres mening er det grunn til å tro at kravet om ett års pedagogisk tilleggsutdannelse virker negativt for ferdige kandidater med hovedfag  etter seks års studier og ofte med en tilsvarende gjeldsbyrde. Mange ferdige kandidater vil mene at dette året bare føret til øket studiegjeld uten tilsvarende bedring av inntektsmulighetene, og at det derfor ikke har noen hensikt å skaffe seg full lektorkompetanse. Høyres forslag vil gjøre det mer attraktivt for en kandidat med hovedfag å kvalifisere seg for arbeide i den videregående skole.
