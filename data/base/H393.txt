
Oslo, den 10. oktober 1997
Fra Per-Kristian Foss, nestleder i Høyres stortingsgruppe
Nobels Fredspris 1997
Årets tildeling av Nobels fredspris markerer at 1997 er året da kampen mot personellminene har fått sitt definitive gjennombrudd. Høyre gratulerer Jody Williams og den internasjonale kampanjen mot landminer med Fredsprisen for 1997, sier Per-Kristian Foss, nestleder i Høyrews stortingsgruppe.
Det er sjelden en kampanje har fått så stort gjennomslag i løpet av ett år år Den internasjonale kampanjen mot landminer. Forklaringen er naturlig, sier Foss. Personellminene er et uvesen som påfører sivilbefolkningen skade i et omfang som ingen andre våpen kan måle seg med. Miner skiller seg også fra andre våpen. De er alltid i krig og stopper ikke å krige selv om partene inngår fred. De skiller ikke en soldatstøvel fra et barns fot. De rammer vilkårlig og mange år etter at konfliktene er over.
Utdelingen av Fredsprisen for 1997 retter fokus mot de regimer i verden som fortsatt bruker personellminer, ikke minst for å ramme sivilbefolkningen. Utdelingen retter også fokus mot produksjon og salg av slike miner. Det lyktes på minekonferansen i Oslo å komme frem til en avtale som gikk langt i retning av å bekjempe de ødeleggende personellminene. Forpliktelsen til å slutte seg til avtalen og å følge den opp hviler nå tungt på alle verdens nasjone, sier Foss.
