
Oslo, den 20. januar 2000
Pressemelding fra Kristin Krohn Devold, Høyres leder av Justiskomiteen
Ny Politidirektør for hele landet, og opprettelse av Politidirektorat
Justiskomiteen sa i dag enstemmig ja til ny Politidirektør og Politidirektorat for å styrke ledelse og effektivisering av Politi-Norge. Saksordfører Kristin Krohn Devold fra Høyre understreker at dette er en overmoden reform som må til for å få et mer moderne og resultatorientert drevet politi, med mindre detaljstyring fra departementet.
Dagens kriminalitetsutvikling krever en mer operativ ledelse for politiet, en ledelse som samordner ressurser så vel mellom distrikter som mellom fagenheter. Justiskomiteen sier bl.a: Den kritikk som har vært rettet mot politiet knyttet til måloppnåelse ved kriminalitetsbekjempelse, må møtes med konkrete forslag til endringer i så vel organisering som bevilgninger slik at resultater kan oppnås. Det er viktig at politiet får en ny og moderne organisasjonsform med en mer handlekraftig og effektiv politiledelse.
Stillingen som Politidirektør stiller store krav til personlige egenskaper, resulatorientering og effektivitet. Stillingen skal derfor besettes på åremål med mulighet for forlengelse, noe komiteen mener også bør gjelde for landets politimestre.
Komiteen understreker at ressurser for å bygge opp Politidirektoratet ikke skal tappe politidistriktene i en hardt presset bemanningssituasjon, og forutsetter at bemanningsøkninger i politiet i tråd med bemanningsutvalgets anbefaling drøftes i den varslede politimeldingen.
