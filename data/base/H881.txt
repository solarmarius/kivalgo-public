
Oslo, den 18. februar 1999
Bjørn Hernæs (H)
Skadelig innsyn i Overvåkningspolitiets arkiver
Det vil skade norsk overvåkningstjeneste når Stortinget torsdag vedtar Innsynsloven. Loven vil svekke Norges forhold til hemmelige tjenester i andre land. Samtidig vil det påføre Overvåkningspolitiet et omfattende merarbeid og økte kostnader. Begge deler er uheldig for Norges sikkerhet; vi er avhengige av et godt forhold til andre land og vi burde bruke de begrensede ressurser Overvåkningspolitiet har til å ivareta landets sikkerhet.
Høyre mener derfor at hele loven burde vært avvist.
De personer som har lidd uforskylt overlast som følge av overvåkning, skal etter Høyres mening ha krav på billighetserstatning fra staten. Dette kan de imidlertid få uten at det er nødvendig å koble dette til en omfattende og dyr lov om innsyn i Overvåkningspolitiets arkiver.
