
7. april 2000
Høyres Stortingsgruppe
Høyres forsvarsfraksjon
Forsvarskomiteen har avgitt innstilling til St.meld.nr.38 (1998-99)  Tilpasning av Forsvaret til deltagelse i internasjonale operasjoner. En samlet komite går inn for at det opprettes en Forsvarets innsatsstyrke for internasjonale operasjoner. De styrkene som nå er innmeldt til NATO og Vestunionen (VEU) inngår i den nye styrken. Den etablerte FN-styrken avvikles og det opereres heretter med bare en styrke. Styrken skal ha element fra alle våpengrener samt spesialstyrker og skal kunne rykke ut på kort varsel. Departementet bes vurdere en beordringsordning for befal til slike operasjoner basert på erfaringene med en dansk modell, og legge saken frem for Stortinget så snart som mulig.
Drift ute og spesielt utstyr skal finansieres utenom forsvarsbudsjettet i samsvar med gjeldende prinsipp tidligere vedtatt av Stortinget.
Når det gjelder styrkenes størrelse og finansieringen av etableringen går AP, KrF og SP inn for å vedta en styrkepool på 3.500 personell nå og vil dekke etableringskostnadene innenfor den eksisterende forsvarsrammen. Fremskrittspartiet og Høyre advarer mot dette fordi det nødvendigvis vil føre til en forverring av den allerede alvorlige ubalansen i forsvaret. D.v.s. mangelen på samsvar mellom mål og midler og mellom drift og investering.
Disse partiene vil gå gradvis frem og først sette oss i stand til å innfri de forpliktelsene vi allerede har påtatt oss overfor NATO og VEU. Deretter vil vi bygge styrken ut gradvis utifra behov og økonomi i forbindelse med de årlige budsjettene slik at mål og midler kan sees i sammenheng.
Fremskrittspartiet og Høyre vil finansiere etableringskostnadene enten med friske penger eller ved at annen aktivitet legges ned, slik at ubalansen i forsvarets økonomi ikke forverres.
En samlet komite understreker at forsvaret av Norge alltid må ha første prioritet, men at det er viktig at vi også tar vår del av ansvaret ute ved å bidra til å etablere en internasjonal rettsorden. Noe som særlig er i små lands interesse.
Saksordfører er Ingvald Godal (H)
