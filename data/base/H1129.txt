
30. juni 2000
Høyres Stortingsgruppe
Petter Løvik, medlem av kirke- og undervisningskomitéen for Høyre:
NØDVENDIG MED STØRRE LØNNSFORSKJELLER I SKOLEN
Høyre lenge har tatt til orde for økt lønn til lærerne. Derfor jubler vi i dag sammen med lærerne over at de har fått gjennomslag for det. Neste skritt må nå bli mer fleksibilitet i skoleverket. Det er blant annet viktig at vi tåler større lønnsforskjeller mellom lærerne. De beste lærerne må premieres i form av økt lønn, sier Høyres Petter Løvik som en kommentar til dagens resultat av lønnsforhandlingene mellom lærerne og Staten.
Økt lønn er generelt viktig for å kunne rekruttere og beholde lærere i den norske skolen. Derfor har Høyre i lang tid tatt til orde for det, både i valgkampen i fjor og i Stortinget nå i vår. Det er også bra at det nå blir sagt at det skal bli større muligheter for den enkelte skole til å disponere lærerressursene friere. Men fortsatt er den norske skolen en av verdens mest sentralstyrte. Dette hemmer kreativitet og mulighetene for en undervisning tilpasset den enkelte elev. Derfor må den enkelte skole fortsatt få langt større frihet.
Høyre mener at det neste skrittet som må tas for å unngå en dyp krise i skolevesenet, er at kommunene får ansvaret for å forhandle lærernes lønn. Samtidig må det gis muligheter for større lønnsforskjeller lærerne imellom. Som på alle andre områder i samfunnet, må vi premiere de beste, slik at vi kan holde på dem. Høyre vil utfordre statsråd Giske og lærerorganisasjonene til å våge å ta et slikt skritt, sier Petter Løvik.
