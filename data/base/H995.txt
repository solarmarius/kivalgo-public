
Oslo, den 6. juni 2000
Bjørn Hernæs:
TOMTEFESTELOVEN  GRUNNEIERNE TAPER IGJEN!
Innstillingen til ny tomtefestelov, som blir behandlet i Stortinget tirsdag, er et nytt eksempel på grunneiernes svake stilling i vårt samfunn. Den er også et eksempel på at Justisdepartementet har liten eller ingen respekt for stortingsvedtak  og at det som tidligere var et borgerlig flertall, ikke lenger eksisterer. Både Senterpartiet og Kristelig Folkeparti har snudd 180 grader i forhold til det partiene vedtok i 1996. Den gang avviste Høyre sammen med Frp, KrF og Sp et forslag om en prisregulering av festeavgiftene. Poenget er at det store mangfoldet av bestående festekontrakter har utviklet en rekke urimeligheter over tid.
I flere sammenhenger blir grunneiere oppfordret til å utnytte sine eiendommer på en mer inntektsbringende måte, for på den måten å bli mindre avhengige av statlige overføringer. I praksis blir grunneieren fratatt denne muligheten. Dette er tradisjonell sosialistisk poltikk. Nå blir den samme politikken dessverre støttet av KrF og Sp.
