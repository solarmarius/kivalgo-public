
Stortinget, 25. februar 1997
Pressemelding fra Høyres kommunalpolitiske talsmann Tore Liltved
Høyre får gjennomslag for styrket norskundervisning til innvandrere og flyktninger.
Høyre har i årevis forsøkt å få regjeringen til å forstå at kunnskaper i norsk er selve forutsetningen for integrering. På dagens pressekonferanse uttalte en gambier at uten å kunne beherske og forstå norsk, vil det være umulig å bli integrert.
Tidligere har Høyre fremmet forslag om at alle asylsøkere burde underskrive en kontrakt hvor de forplikter seg til å motta undervisning i norsk og samfunns- og rettslære. Dette ble dessverre nedstemt i Stortinget.
Nå har regjeringen tilsynelatende innsett at uten norskkunnskaper er integreringsmålet uoppnåelig. Uten norskkunnskaper vil arbeidsløsheten blant flyktninger og innvandrere fortsatt være uforholdsmessig stor. Det er derfor sørgelig at AP stemte mot Høyres forslag om å øke timetallet for nivåbasert norskopplæring for voksne fra 750 til 1000 timer så sent som ved budsjettet for 1997.
Høyre mener regjeringen nå må påskynde arbeidet med ekvivalering av utdanning og kompetanse, og at arbeidslivet må ansette etter kvalitet og unngå diskriminering. Statistikk viser at innvandrere og flyktninger er stabil og god arbeidskraft.
Høyre er mot særtiltak for innvandrere og flyktninger og mener disse har et stort ansvar for å lære seg norsk og søke arbeid. Det er grunn til å understreke at av 100.000 førstegenerasjonsinnvandrere/flyktinger er 90.000 i arbeid. Uten disse arbeidstakerne og selvstendige næringsdrivende ville Norges behov for arbeidskraft i dag vært prekær.
Høyre støtter regjeringen i arbeidet med å forebygger kriminalitet blant og av innvandrere/flyktinger, men mener regjeringen svikter når det gjelder å ha tilstrekkelige straffetiltak for dem som bryter norsk lov. Det bør være slik at innvandrere/flyktinger med kriminell adferd straks bør vite at slik ikke vil bli tolerert. Flyktninger og asylsøkere som begår straffbare handlinger mens de venter på svar om opphold, bør straks få returbillett.
