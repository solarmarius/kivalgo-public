
Pressemelding, Høyres Stortingsgruppe, 12. mai 1998
Stortingsrepresentant Erna Solberg:
Høyre foreslår lovendring for å forhindre bråbrems i boligbygging.
Høyre har i dag fremmet forslag til endring av plan og bygningsloven for å hindre at de nye reglene om godkjenning av alle næringsdrivende i byggebransjen ikke medfører kaos utover høsten i byggebransjen. Antallet godkjente byggeprosjekter som er ferdigbehandlet er synkende og de første permitteringene er et faktum. Utover høsten blir det et stigende problem med flere permitterte, færre igangsatte boliger, økende priser og problemer med å gjennomføre bl.a. eldresatsingen.
Da Stortinget vedtok endringer i plan- og bygningsloven var noen av hensiktene å få ned byggskader gjennom å heve kompetansekravene til de ulike aktørene og plassere ansvaret hos den som måtte gjøre feil. En av forutsetningene for at loven skulle virke etter hensikten var at rundt 5.000 bedrifter måtte ha sentral godkjenning, både for å sikre kompetanse på de ulike aktører, samt at det ville lette den lokale saksbehandling, slik at denne ville bli mer effektiv og ressurs- og tidsforbruk ville bli lavere.
Situasjonen er nå at bare ca. 300 foretak er sentralt godkjent etter snart et år. Saksbehandlingstiden er stigende og er i ferd med å passere 17 uker. De siste ukene er det godkjent ca. 20 bedrifter pr. uke. Rundt 700 bedrifter ligger i kø, mens tallet burde ha vært 4.000. Resultatet er at flere velger lokal godkjenning. Det vil si godkjenning av samtlige aktører i hver enkelt byggesak. Manglende sentral godkjenning fører således til en umulig situasjon for kommunene med en dobling og tredobling av saksbehandlingstiden. Høyres forslag innebærer at godkjenningkravet utsettes.
