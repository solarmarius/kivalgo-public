
6. desember 2000
Høyres Stortingsgruppe
Ansgar Gabrielsen stortingsrepresentant (H):
Høyre forlanger redegjørelse om fiskefusk
Høyre forlanger at fiskeriministeren gir Stortinget en redegjørelse om den ulovlig fangsten og omsetningen av fisk som nylig er avdekket. Allerede i forbindelse med Stortingets behandling av Fiskeridepartementets budsjett i morgen 6. desember, vil Høyre be om at fiskeriministeren så snart som mulig gir Stortinget en grundig redegjørelse om situasjonen og hvilke tiltak Regjeringen vil sette i verk.
Juks og ulovlig fiske er en alvorlig trussel mot fiskebestandene og dermed livsgrunnlaget til mange lokalsamfunn langs kysten. Fiskerinæringen er avhengig av at tilliten til en effektiv ressursforvaltning og kontroll gjenreises så raskt som mulig. Når fiskebestandene ikke blir ivaretatt på en forsvarlig måte, er det en forbrytelse mot kystsamfunnene og levebrødet til fremtidige generasjoner. Høyre mener Stortinget snarest må bli orientert om situasjonen og få anledning til å diskutere tiltak som må settes iverksettes for å få stoppet fiskefusket.
Selv om økt kontroll og klare reaksjoner på ulovligheter på kort sikt er nødvendig for å gjenreise tilliten til næringen og ressursforvaltningen, mener Høyre det også er behov for tiltak som reduserer overkapasiteten i flåten og dermed fristelsen til å fuske med kvoter og fangsttall.
