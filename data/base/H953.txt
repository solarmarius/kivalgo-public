
Stortinget, 29. januar 1999
Pressemelding fra stortingsrepresentant Inge Lønning, Høyres fraksjonsleder i kirke-, utdannings- og forskningskomiteen
Reform 94 må reformeres
Høyre mener at det er på høy tid med endringer for å rette opp svakheter i videregående opplæring. Det faglige nivå må styrkes både i yrkesfag og almenfag, samtidig som strukturen må gjøre det mulig å imøtekomme elevenes behov og ønsker i større grad enn i dag.
Forskningsrapportene om Reform 94 viser at virkeligheten i videregående opplæring er nokså langt fra det glansbilde av en gjennomført vellykket reform som daværende statsråd Hernes og Arbeiderpartiet har forsøkt å skape. En god del er vellykket, og det skulle da også bare mangle! Svakhetene er imidlertid åpenbare, og det er fristende for Høyre å minne om de advarsler vi er kommet med underveis. Våre advarsler har dessverre slått til.
Forskningsrapportene gir verdifullt materiale å bygge videre på. Evalueringen så langt har imidlertid en stor svakhet: Departementet har konsentrert evalueringen til organisatoriske og kapasitetsmessige spørsmål, mens reformens virkninger for faglig nivå og kvaliteten i undervisningen er viet liten eller ingen interesse. Høyre venter at Regjeringens melding om Reform 94 også tar opp disse spørsmålene på en skikkelig måte. Det har liten hensikt å diskutere Reform 94 hvis man lar det aller viktigste ligge!
