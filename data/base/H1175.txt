
11. januar 2001
Høyres Stortingsgruppe
------------------------------------------------------------------------------------------------------------------
Høyre deltar på EPPs kongress i Berlin:
Stadig viktigere å delta i partisamarbeidet i Europa
Høyre deltar fra torsdag 11. til lørdag 13. januar på toppmøter i Berlin for de europeiske konservative og kristeligdemokratiske partier i Europa. Høyres delegasjon ledes av Jan Petersen. - I takt med EUs økende betydning for utviklingen i Europa som helhet, er vårt utenforskap blitt mer krevende og mer problematisk. Derfor blir det stadig viktigere at de norske politikere som kan, tar del i det europeiske partisamarbeidet.
Deltagelsen i Berlin er knyttet til et partiledermøte torsdag i European Democrat Union (EDU), samarbeidsorganisasjonen for Europas konservative og kristeligdemokratiske partier der Høyre er eneste norske medlem, og til kongressen i European Peoples Party (EPP) fra torsdag til lørdag. I EPP er Høyre assosiert medlem, med stemmerett, mens KrF har fått en løsere status som observatør uten stemmerett.
EPP, som er den største partigruppen i Europaparlamentet, består av 23 partier fra EU-landene og 17 assosierte partier fra kandidatland og andre europeiske land. Kongressen avholdes hvert annet år og vedtar et politisk program som blir retningsgivende for arbeidet i Europaparlamentet. Høyre har stemmerett under behandlingen av programmet som i år har tittelen A Union of Values.
Lederen av det tyske kristeligdemokratiske partiet CDU, Angela Merkel, skal åpne EPP-kongressen i Berlin. Den spanske statsministeren José Maria Aznar og den finske finansminister Sauli Niinistö er blant dem som skal innlede for Kongressen.
