
Oslo, 5. juli 1999
Sonja I. Sjøli
Sonja I. Sjøli er valgt til styremedlem i den Europeiske Kvinneunionen (EUW)
Stortingsrepresentant Sonja I. Sjøli ble i Stockholm i helgen valgt til styremedlem i Europeiske Kvinneunionen (European Union of Women, EUW). Sonja I. Sjøli er eneste nordiske representant i styret. Sonja I. Sjøli er kvinnepolitisk leder i Høyre og stortingsrepresentant fra Akershus. Hun er tidligere leder av Det internasjonale Jordmorforbund, ICN.
Fanni Palli-Petralia, tidligere helseminister og nå parlamentsmedlem i Hellas ble valgt til leder. De øvrige i styret er fra Tyskland, Østerrike, Polen, Storbritannia, Frankrike og Spania, de fleste parlamentarikere.
Den Europeiske Kvinneunionen, EUW, har konservative og kristeligdemokratiske kvinneorganisasjoner fra hele Europa som medlemmer og er dessuten tilsluttet European Democrat Union, der Høyre er medlem. Formålet er å sikre kvinnelig deltagelse og ivaretagelse av kvinneperspektivet i europeisk politikk og å være et nettverk for kvinnelige politikere i Europa.
Årsmøtet i EUW samlet over 100 kvinnelige politikere i Stockholm i helgen. Hovedtema på møtet var hvordan best sikre framtiden for våre etterkommere  det være seg økonomisk, miljømessig og holdningsmessig. Men ikke minst en fredelig oppbyggingen av Kosovo var et sentralt spørsmål på møtet. EUW vedtok å oppfordre EU og de europeiske regjeringer til å legge vekt på det sivile samfunn i gjennoppbyggingen av Sørøst-Europa; utvekslingsprogrammer for unge, satsing på frivillige organisasjoner og etablering av vennskapsbyer er viktige tiltak for å etablere tillit og forståelse på tvers av grenser. EUW vil ha en tiltaksplan for medisinsk og psykiatrisk hjelp til kvinner og barn som er rammet av krigen. EUW krever dessuten at den Internasjonale Menneskerettighetsdomstolen følger opp vedtakene om å bringe krigsforbrytere som Slobodan Milosevic inn for domstolen.
EUW vedtok også resolusjoner om større europeisk satsing på miljø og om utvidelsesprosessen i EU.
