
Stortinget, 8. juni 2001
Erna Solberg
Ikke enighet om kommuneøkonomiopplegget
Regjeringen har ikke fått flertall for sitt økonomiske opplegg for kommunesektoren i 2002.
Dette skyldes at Arbeiderpartiet ikke ville innfri Høyres krav om at det skal legges inn 200 millioner kroner i inntektssystemet til fordeling mellom de større byene til dekning av manglende kriterier for store utgifter til storbyproblemer som rus og psykiatri.  Da den foreslåtte omleggingen av bosettingskriteriene forverret byenes økonomiske situasjon, var dette et absolutt krav for at Høyre skulle være med på å sikre de økonomiske rammene og innrettingen på opplegget for kommunenes økonomi for neste år. 
AP innfridde ikke Høyres krav, og kommunene vet derfor ikke hvor mye penger de får i 2002. Selv om Ap, Frp og Høyre er enige om en vekst på 3 til 3,5 milliard for kommunesektoren neste år, er det ikke enighet om fordelingskriteriene.
Eldreplanen
Høyre er tilfreds med at vi har fått et klart flertall som sier at kommuner som har under 25 pst. dekning innen heldøgns pleie- og omsorgstilbud for eldre over 80 år ikke skal få avslag, men innvilges investeringsstøtte etter eldreplanen, og at Stortinget til høsten, når de endelige søknadstallene er klare, må ta stilling til antallet plasser eldreplanen må økes med for at vi skal få en verdig avslutning på planen. Det må ikke være slik at de kommunene som kanskje har størst behov, men vanskelige planprosesser, skal tape på at eldreplanene hadde svakheter i sin utforming i begynnelsen av perioden.
Sykehusoppgjøret
Regjeringen må fortsatt reddes av Fremskrittspartiet i forhold til sykehusreformen. I kommuneøkonomiproposisjonen for 2002 er det AP og Frp som står mot de andre partiene som ønsker at Regjeringen skal gjennomføre reelle forhandlinger med fylkene og etablere en voldgiftsordning, hvis partene ikke kom til enighet om hvor mye som skulle trekkes ut av fylkeskommunenes økonomi til neste år som en konsekvens av sykehusreformen. Det er godt dokumentert fra flere fylkeskommuner at Regjeringens opplegg er urimelig. Ikke minst gjelder dette opparbeidet underskudd pga. overskridelser, påløpte pensjonsforpliktelser og enkeltelement i fylkeskommunenes historiske prioritering av penger til helse.
For Høyre har det vært viktig at det økonomiske oppgjøret skal være ryddig fra statens side. Det skal ikke være slik at vi må ta kraftige innstramminger innen  f.eks de videregående skolene  til neste år som følge av at staten trekker for mye penger ut av fylkeskommunene. Vi er for nedlegging av fylkeskommunen, men vil ikke gjøre det gjennom å sultefore fylkeskommunen slik at tilbudet blir dårlig, sier Høyres Erna Solberg.
