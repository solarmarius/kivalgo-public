
av Jan Petersen, Høyres leder
Hjemmet som politikerfri sone.
Arbeiderbladet karakteriserer i en lederartikkel tirsdag 1.august Høyres ønske om å fjerne boligskatten som «villaeier-syt over en uvesentlighet i skattesystemet». Å stemple skatter som uvesentlige har alltid vært en populær øvelse på venstresiden. Derfor har Arbeiderpartiet gjentatte ganger foretatt uvesentlige økninger i slike uvesentlige skatter. Samtidig som man har innført nye uvesentlige skatter. Det samlede resultat av dette er - som Høyre hele tiden har påpekt - at skattetrykket har blitt alt for høyt i Norge. Og det er en kjensgjerning at dette særlig rammer familier med egen bolig.
Fordelsbeskatningen av egen bolig er en av flere skatter som har medvirket til dette. Og dette er en viktig årsak til at Høyre ønsker den fjernet. Den er da heller ikke uvesentlig i økonomisk forstand. For barnefamilier og pensjonister kan noen tusen kroner mer å rutte med i året utgjøre forskjellen på en stram og en noe mer rommelig tilværelse.
Sprørsmålet er videre om hjemmet er et egnet skatteobjekt? Boligen utgjør for de fleste familier rammen for den aktivitet som finner sted i privatlivet - den er ikke først og fremst et økonomisk objekt. Den utgjør for mange familier en håndfast sikkerhet for selvstendighet og selvhjulpenhet. Høyre mener at det er et mål sikre flest mulig retten til et slikt «privat rom» - både i konkret og i overført betydning. Det bør finnes grenser for politikerens rett til å gripe inn i dette rommet. Derfor ønsker Høyre å skjerme hjemmet.
Arbeiderbladet etterlyser at Høyre «innbyr til debatt om hensiktsmessigheten ved de ulike former for skattlegging». Med dette avslører Arbeiderbladet å ha gått glipp av hovedpoenget. Arbeidet for reduksjoner i beskatningen er ikke et hensiktsmessighetsspørsmål for Høyre. Dette er en debatt om høyst konkrete spørsmål: Om rommeligheten i den enkelte families økonomi og om fordelingen av økonomisk makt mellom staten og den enkelte. Dette er og blir den viktigste skillelinjen mellom Høyre og Arbeiderpartiet.
Høyre deler heller ikke Arbeiderbladets oppfatning om at økninger i kommunale avgifter «ofte er nødvendige». Å øke avgiftene er bare en annen måte å øke skattene på. Og i stedet for å tilpasse skattene til veksten i de offentlige utgiftene vil Høyre redusere de offentlige utgifter inntil skattetrykket er dempet til et akseptabelt nivå. Dette kan gjøres på flere måter: Enten ved å utnytte hver krone bedre i produksjonen av de kommunale tjenester, ved for eksempel å sette dem ut på anbud. Men slike reformer krever nytenkning. Og slik nytenking er det for tiden ikke Arbeiderpartiet som står for.
