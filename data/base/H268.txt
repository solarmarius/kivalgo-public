
Stortinget, 26.FEBRUAR 1996
Høyres leder, Jan Petersen
Reduksjon av statens eierandel i bankene
På bakgrunn av Arbeiderpartiets uklare linje i spørsmålet om statens eierandel i de største norske bankene vil jeg neste onsdag stille følgende spørsmål til statsministeren i Stortingets spørretime:
" Når vil regjeringen foreslå for Stortinget at statens eierandel i DNB og Kreditkassen reduseres til under 50 prosent?"
Bakgrunnen for spørsmålet er at statsministeren og Arbeiderpartiets leder uttaler seg svært forskjellig om dette viktige spørsmålet. For knapt to uker siden uttalte Jagland:
"Staten kommer ikke til å selge seg ned til under 50 prosent i overskuelig fremtid."
I Arbeiderbladet lørdag 24.2. uttalte statsministeren at:
"Over tid bør statens andel i DNB og Kreditkassen under 50 prosent."
Høyres syn er at statens eierskap i norsk bankvesen snarest bør avvikles til fordel for et spredt, privat eierskap. Dagens statlige eierkonsentrasjon skaper tvil om myndighetenes evne til å ivareta sine viktige forvaltningsoppgaver på en god nok måte. Konkurransepolitikk og forbrukerinteresser kommer i bakgrunnen når staten er største eier i nesten alle betydelige norske finansinstitusjoner. Denne interessekonflikten så vi senest da staten gav seg selv konsesjon til å overta en av de få gjenværende private, norske finansinstitusjonene.
