
Pressemelding, Høyres Sentralstyre 6. juni 1996
Jan Petersen
Barneministeren motarbeider full barnehagedekning
Gjennom sin kompromissløse kamp mot en kontantstøtteordning, motarbeider barneminister Sylvia Brustad samtidig full barnehagedekning i Norge. Det er vanskelig å oppnå full barnehagedekning i Norge basert på dagens system, ikke minst pga mangel på arbeidskraft. Dette har barneministeren innsett og har tatt til orde for at også ufaglært arbeidskraft skal taes inn i barnehagene. Snekkere inn i barnehagene, synes å være hennes nye slagord - hvilket er pussig når det nettopp er mangelen på bygningsarbeidere som er statsministerens begrunnelse for at vi ikke kan bygge nok enkeltrom ved sykehjemmene.
Saken er at svaret ligger på en annen kant. Den ligger i å gi familiene valgfrihet i den måten de ønsker å ta vare på barna på. Løsningen ligger altså i Høyres alternativ. I dag er det slik at skal du ha hjelp til tilsynet, må ungene inn i barnehager med det dette medfører av øket personellbehov og økte utgifter.
Og slett ikke alle ønsker dette. Kanskje ønsker familiene at den ene av foreldrene skal være hjemme sammen med barna i en viss tid, eller at de kombinerer redusert arbeidstid med et korttidsopphold i barnehager. Sannsynligvis er dette ønsket sterkest når barne er minst - og personellbehovet og omkostningene pr. barn i barnehagene er størst.
Ved å gi foreldrene valgfrihet mellom barnehageplasser, korttidsbarnehager med redusert arbeidstid eller bare den ene i arbeid, vil pågangen på barnehagene bli redusert. Denne valgfriheten gjør vi reell for barnefamiliene ved å innføre en kontantstøtte, dette gir mindre press på barnehagene og derfor større muligheter for de barn som nå står i kø uten å komme inn nå.
Kontantstøtten reduserer behovet for arbeidskraft og for offentlige investeringer og driftsutgifter. Dette nekter barneministeren å innse og vil derfor tvinge alle barnefamilier til samme løsning. Slik er Arbeiderpartiets A4-samfunn og derfor løsningen langt unna. Arbeiderpartiets egen stivbente politikk blir målets verste fiende.
