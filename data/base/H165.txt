
Stortinget, 5. november 1996
Pressemelding fra Stortingsrepresentant Harald Ellefsen, Høyres stortingsgruppe
Håndslag til skogbruket
Høyre håper på bred tilslutning i Stortingets finanskomite for sitt forslag om å utvide fritaket for investeringsavgift for hogstmaskiner og hogstutstyr i skogbruket til også å omfatte såkalte lassbærere for transport av tømmer frem til ferdigvarelager. Høyre har fremmet forslaget i forbindelse med Stortingets behandling av skatte- og avgiftsopplegget for neste år. Departementets sendrektighet i denne saken er svært utilfredsstillende for de mange som rammes av dagens regler.
Stortinget vedtok ifjor å utvide fritaket for investeringsavgift som fra før gjaldt fabrikkmessige hogstmaskiner til også å gjelde manuelt hogstutstyr som f.eks. motorsager. Men fortsatt er Finansdepartementet motvillig til å innrømme slikt fritak for lassbærere som bringer tømmer fra hogstplass til f. eks. lagringsplass. Maskinentreprenørenes Forbund har påpekt at dagens forskrift innebærer at den bedrift eller person som bare eier lassbærer nektes fritak for investeringsavgift, mens den som eier både hogstmaskin og lassbærer får fritak. Dette urettferdige konkurransevridningen er til særlig ulempe for mindre virksomheter.
Denne sak er nok et eksempel på hvor håpløs, byråkratisk og konkurransevridende den særnorske investeringsavgiften er. Men dessverre går Stortingets flertall imot Høyres forslag om generell nedtrapping av denne særavgiften på investeringer i Norge.
