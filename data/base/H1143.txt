
Stortinget, 3. mai 2001
Ivar Kristiansen
Fornøyd med fiskefusktiltak
Høyre støtter Regjeringens tiltak for å komme fiskefusket til livs.   Det var Høyre som forlangte at fiskeriministeren måtte gi Stortinget en orientering om omfanget av fiskefusk, og hvilke tiltak Regjeringen tar sikte på å gjennomføre, for å komme fiskefusket til livs.  Vi er tilfreds med fiskeriministerens redegjørelse, sier Ivar Kristiansen.  Det haster med å gjennomføre tiltak,  sørge for at kontrolltiltak økes, at regler skjerpes og at det holdningsskapende arbeidet innen alle ledd i fiskerinæringen intensiveres.  Juks med kvoter og omsetning er en form for miljøkriminalitet som rammer både norsk fiskerinæring og Norge som nasjon, sier Kristiansen.  Norge er avhengig av å ivareta rollen som pådriver i spørsmålene om en forsvarlig bestandsforvaltning og ressurskontroll.  Derfor haster det med å få på plass tiltak som sørger for at mer enn beskjedne 0,5% av de totale landingene blir kontrollert, og at Kystvakt og Kontrollverk får ressurser som står i forhold til de oppgaver de er satt til å forvalte.  Tiltak som både gjør det lettere å forholde seg til regelverket og som gjør det mindre fristende å jukse.
Det er sannsynligvis et svært lite mindretall innen fiskerinæringen som jukser med fangst og omsetning.  Tiltak for å øke kontrollen må på plass for å unngå en mistenkeliggjøring av hele fiskerinæringen, avslutter Ivar Kristiansen.
