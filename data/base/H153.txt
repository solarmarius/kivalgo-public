
Stortinget, 3. mai 1996
Pressemelding fra Annelise Høegh
BEKLAGELIG ENIGHET OM ØKT PENSJONISTBESKATNING
Det forlyder at Arbeiderpartiet, Kristelig Folkeparti og Fridemokratene på grunnlag av de tre partienes merknader i innstillingen om Velferdsmeldingen er kommet til en forståelse om at Regjeringen har flertall for å foreslå en økning av beskatningen for pensjonister med inntekt over kr. 170.000. I dag er netto pensjonsinntekten i gjennomsnitt under 50 % av inntekten som yrkesaktiv for pensjonister med midlere og høyere pensjoner.
Det er svært beklagelig at Kristelig Folkeparti har latt seg lokke til å starte en økning i beskatningen av pensjonister med noe over gjennomsnitlig pensjonsinntekt. Høyre mener en tilnærming mellom beskatningen av lønnstagere og pensjonister bør skje ved at skattene reduseres for lønnstagere. Det er en fordel at pensjonistene gjennom en rimelig god pensjonsinntekt kan ta bedre vare på seg selv i alderdommen. Økt beskatning er et indirekte angrep på oppsparte rettigheter.
Høyre er overrasket over at AP og KRF er så opptatt av å øke pensjonistbeskatningen at de med knappest mulig margin vil tvinge økningen gjennom med utbryterne fra Fremskrittspartiet.
