
Onsdag 26. juli 1995, kl. 12.00, Kafé Celsius
Jan Petersen, Høyres leder
Presentasjon av Høyres boligkampanje
Høyre taler boligeiernes sak. Folk skal slippe å betale «husleie» til staten.
Boligeierne angripes nå fra flere hold. Høyre vil verne boligeierne mot sosialdemokratisk skatteiver. Idag presenterer vi vår landsomfattende kampanje.
Boligskatten økes av både stat og kommune. Derfor er Høyre nødt til å føre kampen i alle sammenhenger  i kommunestyrene og på Stortinget.
Boligkampanjens første mål er å få fjernet skatten på «fordelen av å bo i egen bolig.» Jeg sender idag et brev til Senterpartiets leder Anne Enger Lahnstein, hvor hun oppfordres til å støtte et ikke-sosialistisk initiativ for å fjerne fordelsbeskatningen  og dermed bidra til å verne boligen mot Arbeiderpartiets evinnelige «skattejakt.» Med Senterpartiets støtte vil et slikt forslag ha flertall i Stortinget.
Det neste mål, som krever støtte til Høyre i kommunevalget, er å gi boligen et sterkere vern mot kommunale avgifter, eiendomsskatt og formuesskatt. Dette er et langsiktig arbeid som krever tilstedeværelse av et sterkt Høyre hver gang budsjetter behandles. Behovet for dette illusteres ved at de kommunale avgiftene i den siste kommunestyreperioden har økt med fire ganger prisstigningen. Det vil ikke gjenta seg med et sterkere Høyre.
Gjennom denne kampanjen vil 320.000 boligeiere i over hele landet få en personlig henvendelse fra Høyre. 16 større kommuneforeninger fremlegger i denne forbindelse sitt lokale syn på boligbeskatningen. I tillegg vil vi nå ut til boligeiere gjennom i annonser i OBOS-bladet, Dine Penger og Huseieren. Vårt budskap er ganske enkelt:
En stemme til Høyre er en skattefri investering i egen bolig.
Jeg nevnte at boligen angripes fra flere hold. La meg minne om noe av det som har skjedd i den senere tid.
Fra og med 1995 er det innført et nytt trinn i boligbeskatningen. Det vil si at «fordelen» beskattes enda høyere for boliger over 440.000. Folk har stort sett ikke merket dette ennå. Men det vil de gjøre når selvangivelsen for 1995 fylles ut på nyåret. Dessuten vil de merke at ligningsverdien ble økt med 10%. Høyre stemte imot begge deler.
Regjeringen trakk boligtakseringsmeldingen fra listen over varslede saker i vårsesjonen. Forslaget til nytt takseringssystem for boligskatten utsettes på nytt. Velgerne får ikke vite hva Arbeiderpartiet planlegger før etter valget. Høyre mener velgerne skal få klar beskjed.
Lovrådgiver Mattis Stavang i Finansdepartementet har gått inn for obligatorisk eiendomsskatt i alle kommuner. Høyre er imot.
Kommunalministeren har truet med at kommuner som ikke utnytter muligheten til å skrive ut eiendomsskatt kan bli straffet med lavere statlige overføringer. Denne koblingen svekker det lokale selvstyret og betyr mer skatt på boligen. Høyre er imot.
Finansminister Sigbjørn Johnsen har gått inn for høyere boligskatt som vilkår for å trappe ned formuesskatten. Høyre vil fjerne begge deler.
Høyres tok initiativ for å be regjeringen vurdere fjerning av «fordelsskatten» ved behandlingen av revidert nasjonalbudsjett. Det samlet nesten flertall. Venstre, KrF, Fridemokratene og Fremskrittspartiet støttet Høyre. Senterpartiet har vedtatt at «vanlig boligstandard» ikke skal beskattes. Men partiet ville ikke stemme for dette forslaget. Høyre vil jobbe videre for lettelser i boligbeskatningen.
Huseiernes Landsforbund har presentert sin undersøkelse som viser at de kommunale avgiftene økte tre ganger så raskt som prisene siste år. Tallene viser at kraftig økning har vært mønsteret i hele valgperioden. Høyre maner til større moderasjon fra kommunene.
Forhandlingslederen i Kommunenes Sentralforbund, den tidligere Senterparti-politikeren Erik Bartnes, har tatt opp hele den kommunale skattleggingen til debatt. Norske familier har dårlige erfaringer med «skattepakker.» Økte skatter på ett område har ikke alltid blitt kompensert på et annet område  til tross for at det har blitt lovet. Høyre mener partiene må klargjøre hva de mener.
Det skal ikke herske tvil om Høyres syn:
Fordelsskatten skal fjernes.
Formuesskatten skal trappes ned.
De kommunale avgiftene skal holdes så lave som mulig.
Eiendomsskatten skal avgjøres lokalt.
Det må fremlegges et «husholdningenes skatte- og avgiftsregnskap» som viser både statlige og kommunale belastninger.
Høyre taler boligeiernes sak.
