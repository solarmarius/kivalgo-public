
Stortinget, 4. oktober 1996
Pressemelding fra Annelise Høegh, Høyres helsepolitiske talskvinne
Helsesatsingen er en bløff
Helsesatsingen til Regjeringen er i stor grad en bløff. Satsingen på helse er i stor grad lik satsingen ifjor der Stortingsflertallet med Høyre i spissen plusset på helsebudsjettet med 500 mill. kr for å bedre behandlingskapasiteten. Den relative satsingen fra Regjeringen er identisk. I hovedsak finansieres satsingen på sykehusene gjennom omposteringer på budsjettet.
Høyre er ikke fornøyd med denne helsesatsingen. Vi mener dagens behandlingskøer krever tiltak som virker. Høyre vil i budsjettbehandlingen bl.a. forsterke den økonomiske satsingen til sykehusene, foreslå en høyere refusjonssats til den innsatsbaserte finansieringen, intensivere arbeidet med å hente utenlandsk arbeidskraft til helsesektoren, og foreslå tiltak som vil redusere ventetiden for behandling. F.eks. behandling for trygdepenger.
Arbeiderpartiet foreslår at den statlige refusjonen på innsatsstyrt finansiering i sykehusene vil bli tildelt den enkelte fylkeskommune. Hernes foreslår også kun en refusjonssats på 30 pst. Dette vil ikke gi tilstrekkelige incentiver for sykehusene. Ved å sende den statlige refusjonen til fylkeskommunen gir ikke Hernes en stimulans til sykehusene for å behandle flere pasienter. Han velger isteden å styrke fylkeskommunenes stilling ovenfor sykehusene. Det blir med Hernes sitt forslag ingen direkte kobling mellom innsats og ressurser. Høyre vil tildele refusjonen direkte til sykehusene får å motivere til økt behandling av pasienter.
På helseministerens pressekonferanse uttalte Hernes at kapasiten ikke blir større om vi får flere pengesedler. Dette på grunn av dagens rammefinansieringssystem som fører til at fylkene reduserer sin innsats samtidig som staten øker sin...Hernes uttalte videre at helsekøene kom til å vokse fremover. Helseministeren skyldte på dagens finansieringssystem, et system Arbeiderpartiet har administrert i mange år uten å endre.
Arbeiderpartiets løsning er mer av dagens løsninger. Løsninger som Hernes selv sier ikke virker.
