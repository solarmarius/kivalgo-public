
Andøya 16. september 1996
Jan Petersen, Høyres leder
Presseutdrag
Kystvernplanen må ta hensyn til næringsvirksomhet
Idag pågår det en viktig diskusjon om en kystvernplan som omfatter store områder i Nordland.
Jeg er uten videre enig i at vi har et ansvar for å verne naturområder og økologiske miljøer for fremtidens generasjoner. De som kommer etter oss skal ha like gode muligheter til å leve av og med naturen som vi har hatt.
Likevel frykter jeg at deler av det vernearbeid som nå pågår har for mye av et skrivebordspreg. Hvis hensikten er å verne, må det også være et mål å verne om en bosetting basert på arbeidsplasser og fornuftig utnyttelse av naturressursene. Vi må ta vare på mulighetene til å utvikle ny næringsvirksomhet. Det er vel ingen som tror at evnen til å utnytte mulighetene på en fornuftig måte stanser med vår generasjon.
Det er enormt god plass i Nordland, ja langs det meste av Norges kyst. Dette er en stor ressurs for oss. All plassen har blant annet gjort det mulig å la oppdrettsnæringen vokse med en hastighet som få ville trodd var mulig. Men fremtiden vil by på flere muligheter som vi idag ikke har oversikt over. Er det riktig å begrense disse mulighetene så sterkt som kystvernplanen innebærer?
Miljøvernplanleggingen må ta hensyn til at det bor folk i disse områdene  og at det skal fortsette å bo folk her. Hvis begrensningene på næringsdrift blir for sterke, vil det føre til avfolking. Derfor føler jeg det riktig å advare mot en ovenfra og ned-planlegging som kan føre til svekkelse og ikke bare berikelse av landsdelen.
