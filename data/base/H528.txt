
28. januar 1997
Pressemelding fra Høyre
Høyre vil ha et bærekraftig folketrygdssystem
Høyres Sentralstyre vil gi fremtidige pensjonister større sikkerhet for sine opparbeidede rettigheter i folketrygden.
Dette skal skje ved å omgjøre oljefondet til i større grad å være et støttefond for folketrygden.
Høyres Sentralstyre vil også at tilleggspensjonene til folketrygden i fremtiden skal kunne bli privat eiendom ved at trygdepremien spares i private fond. Dette fremgår av sentralstyrets forslag til program for stortingsperioden 1997 - 2001.
I dag er ikke folketrygden bærekraftig. De pengene som betales i premier benyttes til å dekke dagens pensjonsutbetalinger, og ikke til å finansiere fremtidige pensjonsforpliktelser. I løpet av få år vil man få en situasjon hvor et stadig synkende antall arbeidstakere må finansiere pensjonen for stadig flere eldre. En videreføring av dagens system vil derfor legge en svært stor byrde på de som er unge i dag. Det er derfor ønskelig å innføre et pensjonssystem som i større grad er basert på oppsparing i fond.
En omlegging av oljefondet til i større grad å være et støttefond for folketrygden vil gi fremtidige pensjonister større sikkerhet for at pensjonsforpliktelsene virkelig blir innfridd. Denne sikkerhet blir styrket ved at tilleggspensjonen skal kunne bli privat eiendom ved at premien spares i private fond.
