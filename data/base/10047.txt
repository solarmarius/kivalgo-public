
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
NYE GODE ÅR
DET NORSKE ARBEIDERPARTIS ARBEIDSPROGRAM 
FOR STORTINGSPERIODEN 1962-65


En politikk for 1960-åra

Under det videre byggende arbeid på alle felter i samfunnslivet vil Det norske Arbeiderparti i de nærmeste åra legge særlig vekt på disse oppgavene:

1. Fortsatt planmessig utbygging av landet for å sikre full sysselsetting, økonomisk vekst og rettferdig fordeling.

2. En sterk utbygging av undervisning og forskning.

3. Økt innsats for å bygge ut veier og andre samferdselsmidler.

4. Planmessig arbeid for å sette i gang ny virksomhet i de økonomisk svake områder i landet.

5. Nye tiltak for å styrke de eldres økonomi og trivsel.

6. En vesentlig økt innsats for å gi bistand til utviklingslandene, så deres folk kan reise seg fra sult og nød til trygge levekår.


     Vi har nå gått inn i et tiår med nye forventninger, nye muligheter og nye oppgaver.
     Den planmessige utbygging av landet vårt gjennom mange år har gitt oss et langt sterkere grunnlag enn før for det videre arbeidet. De store resultater som er nådd på mange feltet, gjør oss i åra som kommer i stand til å sette økt kraft inn på arbeidsområder som er særlig viktige og til å ta opp nye oppgaver.
     Bak oss ligger en tid med en eventyrlig utvikling. Eldre mennesker husker et land med fattigdom og nød, med utrygghet og rettløshet for store grupper av folket. Unge mennesker som var nektet arbeid og livsmuligheter, dro i hundretusener over havet til en fremmed verden. Deler av jorden var ennå ikke utforsket, og omverdenen besto av fjerne og fremmede land.
     Vår generasjon har vært vitne til en hard kamp for å få endret samfunnets organisasjon, slik at stadig bedre tekniske hjelpemidler kunne brukes til å sikre trygghet og gode kår for hele folket. Denne kampen har arbeiderbevegelsen ført, ofte mot bitter motstand fra dem som holdt på gamle klasseskiller og privilegier. Vi har opplevd at det går an å bringe et samfunn fram fra slit og fattigdom til relativ velstand. Den tekniske revolusjon har gjort verden mindre. Gjennom ord og bilder lever vi daglig med i det som skjer over hele verden. Hurtige fly krysser verdenshav og kontinenter på noen timer. Mennesker og varer er i stadig bevegelse på kryss og tvers kloden rundt. Og utforskningen av verdensrommet ved hjelp av raketter og kunstige satelitter er begynt.
     Foran oss ligger en tid da dagens unge slekt kan stille det som en nær oppgave å virkeliggjøre det samfunn jevne mennesker har drømt om i århundrer: et samfunn med frihet, rettferd og velstand.
     Store nye energikilder blir tatt i bruk. Atomenergien vil i stigende grad kunne brukes i fredelig produksjon. Moderne maskiner fritar menneskene for det harde slitet. Flere og flere områder av produksjonen kan etter hvert automatiseres. Vi får i våre hender midler til en stadig økt produksjon, med stadig mindre fysisk slit og stadig mer fritid. Nye og større markeder vil gi bedre grunnlag for å nytte moderne og rasjonelle produksjonsmetoder.
     Det nye tiåret gir store muligheter for å føre utviklingen videre mot et samfunn formet etter den demokratiske sosialismens idéer, slik de er utformet i Arbeiderpartiets grunnsyn og retningslinjer.
     Vi vil bygge samfunnet på solidaritet mellom frie og likeverdige mennesker. Demokratiet må vernes og utvikles videre også i det økonomiske liv. Hovedlinjene for samfunnsutviklingen må fastlegges av folkevalgte organer og under fritt offentlig ordskifte.
     De veldige produksjonskrefter som utvikles stiller stadig sterkere krav om plan og effektiv ledelse av den økonomiske utviklingen. Alle produksjonsmidler og økonomiske tilganger må forvaltes til fordel for hele samfunnet. Lønnstakerne må få økt innflytelse i bedriftene. Arbeiderpartiet ser det som et mål at kvinner og menn får samme lønn for likeverdig arbeid. I takt med utviklingen i de nordiske land og i Vest-Europa må vi ta sikte på etter hvert å nå fram til 40 timers arbeidsuke.
     For å sikre trygghet og trivsel i det moderne samfunn må fellesoppgavene bli løst tilfredsstillende. En tilstrekkelig andel av den økte produksjon må bli brukt til å løse slike felles oppgaver.
     Målet må være å forme et nytt samfunn slik at alle får like muligheter til fri livsutfoldelse i samsvar med egne evner og interesser.
     I pakt med sine tradisjoner vil Arbeiderpartiet søke å samle de store folkegrupper i bygd og by til et positivt samarbeid om de kommende oppgaver. Den moderne utviklingen fører samlet til sterk økonomisk vekst, men den kan for enkelte grupper og distrikter føre til betydelige overgangsvansker og usikkerhet. Slike forhold kan gi grunnlag for splid mellom grupper og landsdeler. Vi vil styrke et aktivt samarbeid mellom arbeidere og funksjonærer, bønder og fiskere og alle som vil være med å samordne sine interesser og i fellesskap gå inn for å løse de aktuelle samfunnsoppgaver. Det er bare ved en slik felles innsats vi kan fremme en samlet vekst som gir midlene til å imøtekomme den enkelte gruppes spesielle krav.
     Vekst og velstand kan bare fremmes i fredstid. Vi må i de internasjonale organisasjoner arbeide aktivt for å medvirke til å trygge verdens fred og vår nasjonale sikkerhet.



Et nytt økonomisk system

Det norske Arbeiderparti har disse økonomiske hovedmål:

Full sysselsetting.
Sterk økonomisk vekst.
Rettferdig fordeling av velstanden.

     En gang syntes dette å være fjerne mål, men for Arbeiderpartiet har de vært et forpliktende program. Gradvis har arbeiderbevegelsen gjennomført en politisk omlegning som er så vidtgående at den har endret vårt økonomiske system.
     Men slike oppgaver kan ikke løses en gang for alle. Faren for produksjonsnedgang og alvorlig arbeidsløshet melder seg stadig på ny. Sterke krefter i vårt samfunn går inn for en politikk som vil føre til skjevere inntektsfordeling. Bare en aktiv politikk kan hindre slike tilbakeslag og føre utviklingen videre.
     Verdensøkonomien er i støpeskjeen. Det gjelder at vi både kan mestre omstillingsproblemene og nytte de muligheter som åpner seg. Vår politikk må bli enda mer aktiv, og vi trenger enda bedre virkemidler.


En samlet plan.
     Våre økonomiske og sosiale hovedspørsmål blir ikke løst gjennom kreftenes frie spill. Planøkonomi blir stadig mer nødvendig i det moderne samfunn.
     Arbeiderpartiet vil at samfunnsutviklingen skal styres etter en samlet plan. Vi må foreta en realistisk analyse av våre økonomiske muligheter. Vi kan ikke få alt på en gang, men må til enhver tid velge ut de oppgaver som bør komme i første rekke.
     Planøkonomi forutsetter at samfunnet bruker de virkemidler som trenges for å gjennomføre planene. Hvilke virkemidler som bør anvendes, er avhengig av situasjonen. Arbeiderpartiet legger stor vekt på å utvikle smidige og effektive virkemidler. Samfunnet skal ha et tilstrekkelig herredømme over utviklingen. Både offentlig og privat økonomisk virksomhet må ledes som ledd i en folkestyrt samfunnshusholdning. Vi skal ha en demokratisk planøkonomi.
Arbeiderpartiet vil følge disse retningslinjene:
     Vår økonomiske politikk skal bygge på samarbeid mellom staten, kommunene, næringslivet, kooperasjonen og fagbevegelsen. Dette samarbeidet må ta sikte på å vareta samfunnets interesser og samtidig legge til rette forholdene for en sterk økonomisk vekst.
     Den offentlige næringsvirksomheten skal bygges ut i de tilfelle der den høver best.
     Forretningsbankene, sparebankene og alle andre kredittinstitusjoner skal drive sin virksomhet etter de retningslinjer Stortinget og Regjeringen trekker opp. Samordningen av penge- og kredittpolitikken føres videre på grunnlag av den rammeavtalen som er inngått mellom Regjeringen og kredittinstitusjonene. Utredning av spørsmålet om en tidsmessig lovregulering av penge- og kredittpolitikken.
     Statsbankenes virksomhet skal bygges videre ut. Spørsmålet om å opprette en Statens forretningsbank, som kan yte driftskreditter, tas opp til utredning.
     Private konkurransereguleringer skal holdes under effektiv kontroll. 


Full sysselsetting
     Arbeiderpartiet setter full sysselsetting som den fremste oppgave - viktigere enn noen annen.
     Oppgaven er langt mer omfattende enn å trygge de arbeidsplasser som vi har. Store ungdomskull vil melde seg i åra framover. Samtidig er arbeidslivet i stadig bevegelse, fordi teknikken endrer seg. Produksjon blir foreldet og avviklet, men til gjengjeld oppstår ny produksjon og nye bedrifter. Hvert år skifter mange mennesker arbeid, og det er nødvendig om vi skal holde full sysselsetting.
     Det blir en veldig oppgave å sørge for opplæring og utdanning av ungdommen, for omskoling og etterutdanning av voksne og for flere rasjonelle arbeidsplasser. Oppgaven kan løses gjennom en politikk som skaper sterk økonomisk vekst. De store ungdomskullene vil bli en verdifull tilvekst til landets produksjonsevne.


Sterk økonomisk vekst
     Arbeiderpartiet vil holde et høyt investeringsnivå. Dette vil i det lange løp gi de beste vilkår for en stigende levestandard. Store investeringer i industri, kraftutbygging, jordbruk og skogbruk, fiske og andre næringer skal gi oss en økende strøm av varer. Samtidig vil Arbeiderpartiet at staten og kommunene skal foreta store investeringer for å skape et rikere og bedre samfunn og for å fremme den alminnelige trivsel.
     Med stigende levestandard blir det mer og mer behov for varer og tjenester som bare samfunnet kan skaffe. Bedre skoler, høyere boligstandard, god helsepleie og moderne veier blir etter hvert viktigere enn å kjøpe flere og flere forbruksvarer. Arbeiderpartiet går derfor inn for en sterk utbygging av den offentlige virksomhet som dekker felles behov.
     Samfunnet står foran meget store oppgaver. Arbeiderpartiet vil føre en ansvarlig skattepolitikk som gjør det mulig å løse disse oppgavene.
     Det samlede system av skatter, avgifter og premier sammen med trygder, stønader og prissubsidier må bli utformet slik at vi får en sosialt rettferdig inntektsfordeling.
     Arbeidet føres videre for forenkling av skattesystemet og effektivisering av kontrollen.
     Arbeiderpartiet vil gjennomføre skattelettelser for dem som har de laveste inntekter, for enslige forsørgere og for barnerike familier med små inntekter, og for folk i kommuner med de dårligste reduksjonstabeller. De kommunale reduksjonstabeller bedres og forenkles.


Konjunkturene skal kontrolleres
     Arbeiderpartiet vil føre en aktiv konjunkturpolitikk. Norge bør støtte alle tiltak som kan styrke det mellomfolkelige samarbeid, og som kan bidra til mer plan og jevnere vekst i verdensøkonomien.
     Dette er en langsiktig oppgave. Inntil videre må vi være beredt til å møte betydelige svingninger i konjunkturene og til å endre vår økonomiske politikk etter som situasjonen skifter.
     Samfunnet må sørge for at det finnes en samlet etterspørsel av riktig omfang. Dersom det viser seg tegn til slappere etterspørsel og til arbeidsløshet, må økonomien øyeblikkelig stimuleres. Men oppstår det press i økonomien, skal vi gå til økonomisk tilstramning. Både budsjettpolitikken og kredittpolitikken bør være elastisk.
     En viktig oppgave er å bevare Norges konkurranseevne på verdensmarkedet.


Jevn sysselsetting året rundt.
     Arbeiderpartiet vil at samfunnet skal gå til en forsterket innsats for å jevne ut sesongsvingningene og for å bekjempe vinterledigheten. Først og fremst må vi rundt omkring i distriktene bygge ut industri og annen virksomhet som gir sysselsetting året rundt.
     Samtidig må vi organisere hele arbeidslivet for å oppnå tilstrekkelig sesongutjevning. Arbeiderpartiet vil gå inn for:
     En sterkere sesongutjevning i det kommunale og private arbeidsliv, bl. a. ved at staten setter sysselsettingsvilkår ved utdeling av lån og tilskudd, og gjennom regulering av byggevirksomheten.
Omfattende offentlige vinterarbeider som ledd i statens ordinære arbeidsvirksomhet. Når det er nødvendig, må staten og kommunene også sette i gang ekstraordinære arbeider om vinteren.
Utbyggingen av arbeidsformidlingen slik at den mer aktivt kan bidra til å løse problemene på arbeidsmarkedet.
Særlige undervisnings- og opplæringstiltak i vintermånedene.


Aktiv arbeidsformidling.
     Samfunnet skal hjelpe alle som ønsker det med å finne høvelig arbeid. Samfunnet skal også hjelpe distrikter og bedrifter med å finne de arbeidere og funksjonærer som trenges. Arbeidsformidlingen må bli mer aktiv enn i dag og løse oppgavene i landsmålestokk.
     Arbeiderpartiet vil legge særlig vekt på disse tiltakene:
     Hurtig utbygging av en statlig arbeidsformidling.
     Ordningen med reise- og flyttehjelp utvides.
     Særlige boligtiltak i strøk med mangel på arbeidshjelp.
     Større kursvirksomhet for folk som ønsker videreopplæring eller omskoling.
     Yrkesveiledningen bygges ut.


Rask utbygging i distriktene.
     Mange distrikter har hatt vanskelig for å følge med i den alminnelige velstandsutvikling. Arbeiderpartiet ser her en hovedoppgave for norsk politikk.
     Det er fortsatt nødvendig med store inntekts- og kapitaloverføringer fra mer velstående til svake distrikter. Dette må ordnes ved skatteutjevning, ved bevilgninger over statsbudsjettet og gjennom statsbankene.
     Men hovedmidlet til å oppnå en varig løsning ligger i en aktiv politikk for å reise ny virksomhet og skape flere rasjonelle arbeidsplasser. Vi trenger en storstilt utbygging av industrisentra og bedrifter som kan skape grunnlag for en bred utvikling av næringslivet i distriktene. Denne utbyggingen skal gjennomføres dels ved offentlige tiltak og dels ved å medvirke til å få i gang private tiltak.
     Statsbankene og de private kredittinstitusjoner må medvirke til å finansiere distriktsutbyggingen. Det nye Distriktenes Utbyggingsfond skal utvikles som et aktivt organ. Områdeplanleggingen må styrkes og samordnes med den veiledningstjeneste som skal bygges ut i distriktene. I kontakt med Utbyggingsfondet bør disse  kontorer sammen med fylkenes arbeids- og tiltaksnemnder bli effektive organer for løsningen av praktiske utbyggingsoppgaver.


Jevn velstand.
     Økonomiske klasseskiller svekker demokratiet. Samfunnsøkonomien bør organiseres ut fra hensynet til de felles interesser og for å dekke de virkelige behov hos hele folket. Hos oss er det gjennomført en utjevning i levestandard mer vidtgående enn i nesten noe annet land.
     Lønns- og inntektssystemet skal i rimelig utstrekning belønne god innsats og oppfordre ungdommen til å skaffe seg en god utdannelse. Men alle skal ha den samme sjanse. Inntekts- og formuesforhold må ikke tjene til å bevare gamle klasseskiller eller gi grunnlag for nye klassedannelser. Ut fra disse prinsippene vil Arbeiderpartiet at den økonomiske utjevning mellom distrikter, næringsgrener og samfunnsgrupper skal føres videre.
     Arbeiderpartiet vil fortsatt bruke de offentlige budsjettenes utgifter og inntekter for å oppnå økonomisk utjevning.
     Den veldige vekst i nasjonalformuen som har foregått etter krigen, er et resultat av hele folkets arbeid, og det er en svakhet ved vårt samfunn at denne formuesøkingen ikke er blitt rimelig fordelt. Arbeiderpartiet vil få denne saken utredet for å klarlegge både den faktiske utvikling og hvilke tiltak som bør gjennomføres.


Industrielt demokrati.
     Vår tids utvikling fører med seg en omfattende kapitalkonsentrasjon i store bedrifter og finansinstitusjoner. Dette gir en stor makt til dem som forvalter denne kapitalen. Det voksende antall arbeidere og funksjonærer har liten direkte innflytelse på denne forvaltningen.
     Produksjonsmidlene må nyttes til fordel for hele folket. Samfunnet må ha rett og plikt til å gripe inn hvis produksjonsverdier vanskjøttes eller hvis økonomisk makt blir misbrukt.
     Demokratiske prinsipper må gjøres gjeldende også i det økonomiske liv. Ledelsen må gi alle ansatte tilstrekkelig orientering om bedriftens oppgaver og funksjon i samfunnet.
     Det må klarlegges hvordan vi hensiktsmessig kan organisere videregående bedriftsøkonomisk utdanning av ansatte som kan ta på seg ledende tillitsverv. Skoler som utdanner folk til høyere stillinger må gi forsvarlig undervisning i arbeidslivets problemer.
     Gjennom planmessig skolering må forutsetninger skapes for å gjennomføre det industrielle demokrati.
     Bransjerådene må styrkes og aktiviseres. I den enkelte bedrift må effektiv ledelse kombineres med demokratisk samarbeid mellom alle som arbeider i bedriften. Produksjonsutvalgene må bli mer effektive.
     I de offentlige etater og bedrifter må det gis muligheter for videre utbygging og effektivisering av samarbeidsutvalgene.



God skoleutdanning for alle

     Utbygging av undervisning og forskning vil bli en hovedoppgave i 1960-åra. Omformingen av samfunnet under arbeiderbevegelsens ledelse er kommet så langt at stadig flere kan skaffe seg en god utdanning. Den veldige søkning til skolene nå er en seier for Arbeiderpartiets politikk.
     Arbeiderpartiet vil styrke den grunnleggende obligatoriske skolegangen og skape rike muligheter for videregående utdanning. Den nye 9-årige skolen skal bygges ut for å gi all ungdom god almenutdanning og grunnlag for videreutdanning.
     Arbeiderpartiet vil bygge ut yrkes- og fagskoler, folkehøgskoler og gymnas til et omfattende system av sidestilte høgere skoler. Utover den 9-årige skolen som også skal kunne gi et 10. frivillig år, skal ungdommen kunne skaffe seg videregående utdanning etter evner og interesser.
     Det skal gjennomføres et stort program for nyreising av yrkes- og fagskoler. Gode muligheter for gymnasutdanning skal bygges ut i hele landet. Skoleforholdene må legges slik til rette at også de som er hemmet av særlige vansker skal få muligheter til utfoldelse og utdanning.
     Lærerutdanningen skal styrkes, og lærerskolene skal bygges ut etter en samlet plan.
     Skolen skal være med å gi den enkelte innhold i livet. Både gjennom arbeidsform og undervisningsstoff skal skolen oppdra til demokrati og hjelpe den enkelte elev til å vurdere og handle selvstendig, til å utvikle allsidige interesser og kjenne seg solidarisk med andre mennesker - også utenfor vårt eget land. All ungdom som søker videre utdanning skal få almenutdannende fag ved siden av den teoretiske og praktiske spesialisering. I alle skoleslag må elevene få innføring i samfunnsfag, kunst og litteratur og også få bedre opplæring i å bruke sitt morsmål skriftlig og muntlig.
     Skolen må ta seg av hver enkelt elev og hjelpe dem ut fra deres egne forutsetninger. På ungdomsskoletrinnet skal elevene kunne velge mellom flere linjer eller fag. Skolen skal gi råd og orientere om mulighetene.
     Samfunnet må ha ansvaret for utdanningsarbeidet. Det norske Arbeiderparti vil bygge på systemet med kommunale, fylkeskommunale og statlige skoler. Alle skal ha muligheter til god utdanning uten hensyn til foreldrenes økonomi eller hvor de bor i landet. Derfor vil Arbeiderpartiet at skolereisingen i bygdene skal føres videre med stor kraft, og at statens stipendordning og Statens Lånekasse for studerende ungdom skal bygges ut. Skolepengene må falle bort, og det må gjennomføres et omfattende program for studentboliger og elevheimer. Spørsmålet om en bedre ordning for utgivelse av lærebøker på begge målfører utredes.
     Det må fra statens side treffes tiltak for at også økonomisk svake kommuner kan gjennomføre utbygging av skolen.


Universitet og høgskoler.
     Det trengs rask utbygging ved våre høyeste undervisningsinstitusjoner for å kunne skaffe studieplasser for de store årskull som skal ha sin utdanning i 1960-åra. Samtidig fører utviklingen med seg en rask øking i etterspørselen etter fagfolk med den høyeste spesialutdanning.
     Det er i gang en storstilt utbygging ved universitetene i Oslo og Bergen, ved Norges tekniske Høgskole i Trondheim og ved Norges Landbrukshøgskole på Ås. Også ved våre øvrige høgskoler skjer det en meget sterk utvidelse. I den kommende fireårsperioden vil tallet på undervisningsplasser bli sterkt økt. Staben av forskere og lærere må utvides i raskt tempo, og det må settes inn store investeringer i bygg og utstyr.
     Utbyggingen av våre vitenskapelige institusjoner må ta hensyn både til undervisning og forskning. Våre institusjoner kan imidlertid ikke spesialisere seg på alle områder om nivået skal kunne holdes. Det er nødvendig med arbeidsdeling over landegrensene. Arbeiderpartiet vil legge særlig vekt på et planmessig samarbeid i Norden, men vil også at det skal utvikles hensiktsmessig vitenskapelig samarbeid med andre land.


Kunst og almen opplysning
     Stat og kommune må legge forholdene til rette for et rikt miljø og skape gode vilkår for den almene opplysningsvirksomhet.
     Kringkasting og fjernsyn skal drives ubundet av innflytelse utenfra gjennom reklame eller privatøkonomiske interesser. For Kringkastingen må det skapes gode lytterforhold overalt, og fjernsynet må i perioden føres fram til alle landsdeler.
     Det offentlige må medvirke til å gi kunstnere de best mulige utdanningsmuligheter. Litteratur og høyverdig kunst i sine mange former må kunne bli alles eie.
     Det skal legges vekt på kunsten i skolen og på å stimulere amatørkunst i sang- og musikklag, i amatørteatret og i kunstbetont hobbyvirksomhet.


Voksenopplæring og studiearbeid
     Mange mennesker vil ha behov for ny kunnskap etter skolegangen. I alle grener av yrkeslivet må vilkårene legges til rette for etterutdanning, og den enkelte må ha høve til å utvide sine almenkunnskaper. Kommune og stat må sørge for at det blir høve til å ta opplæring om kveldene og støtte effektivt det studiearbeidet opplysningsorganisasjonene driver. Bibliotekene må utvikles videre, og det må gis offentlig tilskott til konsulenter for studieorganisasjonene og for musikk og amatørkunst, slik at voksenopplæringen både i kommuner og i opplysningsorganisasjonene stilles på linje med skoleverket.
     I en bred utadvendt virksomhet må universiteter og høgskoler gjøre dem som ønsker det delaktig i forskningens resultater. Forskning, utdanning og folkeopplysning må gå hånd i hånd.



Utbygging av samferdselsnettet

     En stadig større del av landets ressurser er blitt brukt til utbyggingen av samferdselsnettet. Denne utviklingen skal fortsette i åra framover.
     I den kommende stortingsperiode vil et meget stort antall familier for første gang bli eiere av bil. Den raske veksten i biltrafikken vil kreve en særlig stor innsats i veibyggingen. Landsdelene må knyttes sammen med moderne stamveier med tilstrekkelig kapasitet og kvalitet. Innførselsveiene til de større trafikksentra og viktige forbindelsesveier med utlandet må bygges ut for den sterkt økende trafikk. De veiløse strøk må få tidsmessige veier som knyttes til riksnettet. De veldige behov som foreligger og de store investeringer som blir satt inn, gjør det enda mer påkrevd enn før at det blir skaffet et solid grunnlag for prioriteringen og at det blir lagt stor vekt på planlegging og rasjonell veibygging.
     Store investeringer trenges til jernbanenes moderniserings- og rasjonaliseringsplan. Utbyggingen av Oslo Sentralstasjon må komme i gang. Takstsystemet må tilpasses den konkurranse jernbanene nå har. Driften må legges om og transportene fra dør til dør utvikles videre. Statsbanenes organisasjon og dens forhold til myndighetene må tas opp til ny vurdering.
     Troms og Finnmark må sikres helårs flyforbindelse. Norge må fortsatt gå aktivt inn i den internasjonale lufttrafikk med SAS-samarbeidet som grunnlag.
     Det må holdes et høyt tempo i utbyggingen av telekommunikasjonene. Utbyggingen av riksnettet og automatiseringen av telefonforbindelsen mellom distriktene må gis høy prioritet.
     Det må legges den største vekt på planlegging og økonomiske vurderinger i samferdselspolitikken. Takstpolitikken må bli et viktig ledd i samordningen av transportmidlene og søkes utformet slik at den fremmer en rasjonell fordeling av trafikken på de ulike transportmidler.
     Organer for transportforskning og for praktiske transportundersøkelser må bygges ut. Organer for effektiv planlegging sentralt og i distriktene må styrkes.
     Kommunikasjonsplaner for de enkelte landsdeler må bli et viktig ledd i en planmessig samferdselspolitikk. I kyststrøkene med deres særlig kompliserte transportforhold, må det legges spesielt stor vekt på en samlet vurdering av transportavviklingen for å finne fram til tjenlige og økonomisk forsvarlige forbindelser.
     I de tynt befolkede strøk må samfunnet gi tilskott til samferdselsmidlene for å opprettholde rutegående kommunikasjoner. Tilskottene bør mest mulig søkes konsentrert til de strøk hvor dette er nødvendig og må etter hvert søkes utformet slik  at de oppmuntrer til rasjonell og økonomisk transportavvikling.



Trygghet og trivsel  i alderdommen

     Arbeiderpartiet ser det som den store sosiale oppgaven i 1960-åra å sikre trygghet og trivsel for de eldre.
     Alderstrygden ble gjennomført som en økonomisk hjelp for å hindre direkte nød. Etter hvert er alderstrygden blitt utbygd, slik at den nå gir et eksistensgrunnlag. Alderstrygdens satser må heves i takt med den alminnelige inntektsutviklingen, slik at de eldre får sin del av velstandsøkingen.
     Den økonomiske veksten gjør det nå mulig å sette opp et nytt mål: Å utvikle et pensjonssystem som er slik at alle kan se sin alderdom imøte uten økonomiske bekymringer. Fellesordningen for tariffestet pensjon (FTP) som er avtalt mellom Landsorganisasjonen og Norsk Arbeidsgiverforening er et viktig steg mot dette målet. Det er naturlig at andre store yrkesgrupper søker å løse pensjonsproblemet gjennom sine organisasjoner. Staten må samarbeide aktivt med organisasjonene om dette. I visse tilfelle kan det bli nødvendig å gjennomføre ordninger ved lov, blant annet for å løse finansieringen. Da det tar lang tid å bygge pensjonsordninger ut til fulle ytelser, er det viktig å få dem satt i verk så snart råd er. Når pensjonsordningene er ferdig utbygd, må de omfatte hele folket.
     En må ta sikte på spesielle overgangstiltak som bedrer levestandarden for dem som på grunn av sin alder ikke kan komme inn under pensjonsordninger og som ikke har inntekter utover alderstrygdens satser.
     Under boligplanleggingen må det bli tatt spesielt hensyn til at boligforholdene spiller en avgjørende rolle for de eldres trivsel. Økingen av de eldre årsklassene må føre til en raskere utbvgging av aldersboliger.
     Det må settes i verk nye tiltak med sikte på å lette mulighetene for at de gamle kan fortsette å bo i sitt eget hjem. Tallet på pleiehjemsplasser må økes.



Nye sosiale oppgaver

     Vitenskapen har åpnet nye muligheter og skapt håp for tusener som før var i situasjoner som syntes håpløse. Forskningsarbeidet i helse- og sosialsektoren må styrkes for at vi skal kunne nytte disse mulighetene og innfri forventningene.
     De som har fått en uheldig start og de som er kommet i vanskelige livssituasjoner, må få den nødvendige hjelp for at de så langt som mulig kan få utdanning, arbeid og muligheter for normalt familieliv. Arbeiderpartiet vil gå sterkt inn for å bygge ut de institusjonene som gir sosial og medisinsk behandling.
     Det høye tempoet i utbyggingen av sykehus må holdes oppe. Ved sentralsykehusene må det opprettes avdelinger som gir hjelp i de sosiale vanskene som knytter seg til sykdommen.
     Folketannrøkten bygges ut så raskt som mulig. De fylkene som har de dårligste mulighetene for tannbehandling, skal ha høyeste prioritet.
     Den psykiatriske omsorg bygges ut i samsvar med de retningslinjene som Regjeringen og Stortinget har trukket opp. Arbeiderpartiet vil gå inn for høyere tempo i utbyggingen av åndssvake-omsorgen og legge stor vekt på de mulighetene som er til stede for å bedre de åndssvakes situasjon ved pedagogisk og annen behandling.
     Det må skje en rask utbygging av institusjoner som gjør det mulig å bruke moderne behandlingsmetoder for barn med atferdsvansker. Barnevernsarbeidet styrkes.
     Behandlingsmulighetene i alkoholistomsorgen og ettervernet bygges videre ut. Opplysningsarbeidet for edruelighet føres videre på bredt grunnlag i samarbeid med interesserte organisasjoner.
     Det norske Arbeiderparti vil gå inn for å opprette sentrale helsestasjoner, drevet av de offentlige myndighetene, i alle fylker.
     Lokale helsestasjoner bygges ut og effektiviseres, slik at de kan dekke behovet for svangerskapskontroll og for helsekontroll av barn, gi råd og rettleiing om fødselskontroll og veiledning i hjemmene etter fødselen. Den ikke-medisinske familierådgivningen bygges ut lokalt.
     De sosiale trygdene er et vesentlig ledd i det moderne samfunnet. Trygdenes finansiering må fortsatt skje gjennom medlemspremie, arbeidsgiverpremie og tilskott fra stat og kommune. I kommende stortingsperiode bør det for medlemspremien bli en sterkere gradering i satsene for de laveste inntekter sammenliknet med satsene for høye inntekter.
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
