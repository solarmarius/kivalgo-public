
Hurdalssjøen Kurshotell, fredag 9. februar 1996, kl. 17.15
Jan Petersen
Unge Høyres organisasjonskonferanse
Etterutdanning krever god skole
Jeg vil kreve at Thorbjørn Jagland er med på konkrete forbedringer i skolen for å få ordentlig utbytte av etterutdanning. Hans tanker er vage, men slett ikke originale.
Allerede tidlig på 1970-tallet arbeidet Unge Høyre med en politikk for livslang læring. Livslang læring var faktisk titelen på det skolepolitiske programmet vi vedtok for mer enn 20 år siden  og det ble stående som overskrift på vårt skolepolitiske arbeid i mange år.
Ettersom etterutdannelse nærmest er blitt lansert som en ny idé i denne uken, kan det kanskje ha interesse å sitere fra kapitelet om etterutdannelsen:
«Den raske utvikling innen de fleste fagområder nødvendiggjør en stadig ajourføring, fornyelse og fordypelse av kunnskaper. Behovet for etterutdannelse må derfor dekkes gjennom utbyggingen av universiteter og høyskoler. Utdanningssøkendes finansiering av etterutdannelser bør foregå gjennom trygdesystemet og i samarbeid med organisasjonene og næringslivet.»
Kunnskap har hele tiden blitt viktigere for å fungere i det stadig mer moderne samfunnet. Det er behov for mer kompetanse i Norge. Det er grunnen til at Unge Høyre og Høyre engasjerer seg i livslang læring  og i en bedre grunnutdannelse. Jo bedre grunnutdannelsen og almenutdannelsen er, jo bedre står man også rustet til å tilegne seg nødvendig kunnskap gjennom hele livet. Derfor finnes det ikke noe alternativ til kunnskapsskolen hvis vi vil ha utjevning gjennom utdannelse.
Det er et konstant skille mellom Høyre og sosialdemokratiet i synet på kunnskap  og i vektleggingen av kunnskap. Når grunnskolen utvides med et tiende år, er det Høyres krav at ungdom også skal ha lært mer før de begynner på videregående. Blir det slik?
Når reform '94 er fullført skulle ungdom som går ut av videregående skole kunne mer enn de gjorde før reformen. Blir det slik?
Høyre har konsekvent stått på at disse reformene måtte gi mer undervisning i de viktigste fagene. Slik blir det ikke  fordi Arbeiderpartiet vil vektlegge andre ting i grunnskole og i videregående:
De vektlegger lek fremfor kunnskap og A4-modell fremfor elevenes behov.
Det er bra Jagland interesserer seg for etterutdannelse. Men etterutdannelse skal ikke være der for å ta igjen det forsømte. Etterutdannelse skal være der fordi vi trenger å komme videre. Jo bedre undervisningen er på skole, på høyskole, på universitet  jo lengre vil vi komme med etterutdannelsen.
For at etterutdanning skal gi den beste effekt, må grunnutdanningen være bedre. Derfor vil jeg idag presentere Jagland for fire konkrete utfordringer:
* Vil Arbeiderpartiet trappe opp timetallet slik at det hver uke blir 25 timer på barnetrinnet og 30 timer på ungdomstrinnet?
* Vil Arbeiderpartiet styrke norsk og matematikk på bekostning av såkalte «frie aktiviteter» og heimkunnskap?
* Vil Arbeiderpartiet sette av mer tid i ungdomsskolen til fordypning i praktiske og teoretiske fag etter elevens og foreldrenes ønske?
* Vil Arbeiderpartiet være med på opprettelse av et grunnkurs i økonomiske og administrative fag i den videregående skolen?
Poenget er at grunnutdannelse og etterutdannelse henger sammen  slik Unge Høyres skoleprogram allerede fra 70-tallet peker på. Den gangen hadde venstresiden ganske andre tanker. Det gjaldt å nedvurdere kunnskap, prestasjon og oppførsel. Tiden for dette rotet er forbi. Men Arbeiderpartiet har ikke ryddet skikkelig opp etter seg før de også har kastet sin egen kunnskapsvegring i søpla.
Om Arbeiderpartiets etterutdannelses-initiativ er det forøvrig følgende å si:
* Det er ikke originalt
* Det er ikke spesielle Arbeiderparti-tanker
* Det er ikke en reform som Arbeiderpartiet skal ha eiendomsretten over
Så er spørsmålet: hvordan gjør vi det? Vi bør legge opp til fleksibilitet, valgfrihet og et realistisk økonomisk regnestykke.
Først og fremst må vi være enige om at vi satser på etterutdannelse for å skaffe oss mer kunnskap og kompetanse. Det er det sentrale poeng  ikke at vi her skal finne et virkemiddel for fordeling av velferdsgoder. Da er andre virkemidler bedre egnet.
Vi må for all del ikke gjøre som ved arbeidstidsnedsettelsen fra 40 til 37½ timers uke i 1987. Da veltet Arbeiderpartiet og stortingsflertellet kostnader over på bedriftene på en måte som gjorde at vi tapte både konkurranseevne og jobber. Omfanget av etterutdannelse må altså stå i et forhold til den enkeltes behov og til bedriftenes behov.
Vi vil gjøre klokt i å ikke late som om alle yrker og alle jobber har behov for å organisere etterutdannelsen på samme måte. Det er for eksempel ikke gitt at utdanningspermisjon er den formen som passer best for alle. I mange sammenhenger vil det være like aktuelt at etterutdannelse går parallelt med vanlig arbeid.
Her vil vi få noe å bryne oss på. Leser jeg Jagland rett skal alle andre inviteres til å slutte seg til et stivbent Ap-opplegg  hvis ikke vil de bli betraktet som fiender av Jaglands reform. Presentasjonen av opplegget varsler ikke godt:
Vi må velge mellom mer ferie, mer lønn eller etterutdanning, sier Jagland til Aftenposten. Men når Aftenposten spør om folk altså skal få velge, blir tonen en annen. Nei, arbeidslivets parter og myndighetene skal velge! Slik tenker en tradisjonell sosialdemokrat.
