
Stortinget, 5. desember 1997
Pressemelding fra stortingsrepresentant Inge Lønning, Høyres fraksjonsleder i kirke-, utdannings- og forskningskomiteen
Større satsing på etterutdannelse for lærere
Skole og utdannelse var prioritert høyt i Høyres alternative budsjett, med en økning på 100 mill. kroner i forhold til Arbeiderpartiregjeringens budsjettforslag. Denne økningen og omprioriteringer gjorde at Høyre kunne foreslå økninger på tilsammen 539 mill. kroner - konsentrert om tiltak for å styrke kvalitet og kunnskapsformidling gjennom hele utdannelsessystemet. Blant de prioriterte områdene var høyere utdannelse og forskning (210 mill. kroner), stipendandel på 30 pst (80 mill. kroner), øket timetall i grunnskolen (80 mill. kroner) og øket etterutdannelse for lærere i grunnskolen og videregående skole (40 mill. kroner).
Siden Høyres alternative budsjett ble nedstemt under finansdebatten, har Høyre under behandlingen i utdannelseskomiteen lagt vekt på å prøve å få til endringer mest mulig i samsvar med Høyres opprinnelige prioriteringer. Dessverre var det ikke mulig å få enighet om omprioriteringer som monner, men Høyre er allikevel glad for at det ble mulig å oppnå flertall for å styrke bevilningen til etterutdannelse for lærere med 7 mill. kroner. Høyre er også tilfreds med at man har rettet opp Jagland-regjeringens budsjettkutt for private høyskoler, og at Høyre fikk gjennomslag for å utsette det nye støttesystemet for privatskoler - et forslag som ville ha betydd slutten for bl. a. Toppidrettsgymnaset.
Høyre er også glad for at det ble enighet om å øke bevilgningen til Sjømannsmisjonen, som Jagland-regjeringen hadde forsømt i sitt budsjettforslag.
