
23. mars 1995
Jan Petersen, Høyres leder
 Sigbjørn Johnsens politikk driver opp inflasjonen
 Finansministeren har et klart ansvar selv, når han igår måtte innrømme at inflasjonen ser ut til å bli høyere enn Arbeiderparti-regjeringen hadde håpet. Til tross for advarslene har han satt opp momsen og andre avgifter. Det merker folk på pengepungen. Dermed er det fare for at lønnsoppgjøret vil bidra til en ny, skadelig pris- og lønnsspiral.
 For første gang på mange år forventes det at prisene vokser raskere i Norge enn i landene vi handler mest med. Utviklingen kan ikke overraske noen. Allerede før jul dokumenterte Norges Bank at de nye avgiftshoppene fra regjeringen ville gi høyere priser. Deretter sørget Arbeiderpartiet for enda høyere avgifter.
 Arbeiderpartiet snakker om moderasjon og rettferdighet når det gjelder andre. Men når det gjelder ønsket om å ta inn mer i avgifter gjelder det ingen moderasjon. Med viten og vilje utsetter Arbeiderpartiet landet for høyere inflasjon og dårligere konkurranseevne for bedriftene. Regjeringen burde være langt mer forsiktig med å ta av lønnen til folk for å få mer i statskassen.
 Det er en dyr bakvendtpolitikk når regjeringen bringer inflasjonen opp. Regjeringens oppgave burde være den motsatte, nemlig å advare mot vedtak som får prisene til å stige. Når Arbeiderparti-regjeringen lukker øynene for at prisene stiger, driver den et sjansespill  med norske borgeres renter som innsats.
