
Stortinget, 23. februar 1998
Pressemelding fra stortingsrepresentant Trond Helleland (H)
Regjeringen bryter Stortingets forutsetninger om pressestøtten
Iflg. Aftenposten (23. februar) er Regjeringen nå i ferd med å bestemme hvorledes det vedtatte pressestøttekuttet på 15 mill. kroner for 1998 skal fordeles på avisene. Siden Stortingets flertall (Arbeiderpartiet og Høyre) allerede i budsjettinnstillingen i desember slo fast at «kuttet ... fordeles på en slik måte at alle avisene rammes likt», er det merkelig at Regjeringen har trengt så lang tid på saken. Årsaken til tidsbruken er imidlertid at Regjeringen ikke vil følge opp Stortingets forutsetning, men har valgt seg sin egen modell som favoriserer de aviser ledelsen i Kulturdepartementet ønsker å tilgodese.
Høyre er imot pressestøtten på prinsipielt grunnlag, men så lenge vi har ordningen må det være et minstekrav at støtten fordeles rettferdig og forutsigbart. Og derfor gikk vi inn for et «flatt kutt» som skulle ramme likt, når Stortinget vedtok å kutte i Regjeringens forslag. Stortingsflertallets forutsetning har imidlertid bare politisk tyngde, hvis flertallet faktisk vedstår seg sin holdning fra desember. Høyre mener det samme idag som i desember. Spørsmålet om nå om Arbeiderpartiet gjør det samme, eller om Arbeiderpartiet har «handlet bort» standpunktet for å få stoppet pressestøtten til Finansavisen.
