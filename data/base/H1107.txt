
Pressemelding Høyres Stortingsgruppe 25. mai 2000
Per-Kristian Foss
STRAMT BUDSJETTALTERNATIV FOR Å HINDRE RENTEØKNING
Høyre ønsker med sitt alternativ til revidert budsjett å redusere presset mot renten. Derfor gjøres det innstramninger på rundt én milliard kroner. Likevel har vi funnet plass til satsing på viktige områder som skole og forskning og tiltak mot grensehandelen.
- Utgangspunktet for denne budsjettrunden er, som kjent, budsjettforliket mellom Arbeiderpartiet og sentrumspartiene fra i fjor høst. Det forliket, som begge partene stilte seg helt og fullt bak, er preget av underbudsjettering og dårlige prognoser. Det er naturlig at den nylig avgåtte og den sittende regjeringen derfor blir enige og tar ansvaret for å revidere eget budsjett, sier Per-Kristian Foss.
Høyre ønsker selvsagt å bidra for å rette opp noe av profilen i budsjettet. Blant Regjeringens kuttforslag som Høyre ikke ønsker, og som vi vil invitere sentrum med på å stanse, finner man:
· Ikke reduserte sykehusinvesteringer
· Ikke reduserte forsvarsinvesteringer
· Ikke økte sykelønnskostnader for bedriftene
· Ikke kutt i veiinvesteringene
· Ikke fjerning av sjømansstilskuddet
I et stramt budsjett, har Høyre valgt å prioritere blant annet
· 15 prosent lavere alkoholavgifter for å redusere grensehandelen
· 210 millioner kroner mer til skole og forskning
· Sikre politistudentene jobb til høsten
· Valutakompensasjon til utenlandsstudenter
· Frita fergene for grunnavgift på fyringsolje
