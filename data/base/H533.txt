
Pressemelding, 28. august 1997
Jan Petersen:
Høyres motmelding om statlig eiermakt
Regjeringen la fredag 22. august frem sin stortingsmelding om eierskap, blottet for prinsipiell diskusjon om konsekvensene av staten som stadig mer dominerende eier i næringslivet. Høyre reiser i dag det spørsmålet: Hvem skal eie produksjonsmidlene? Bortsett fra i Norge - og kanskje i enkelte afrikanske land - reduseres statens eierandeler i næringslivet verden over.
Det har vært lite prinsipiell diskusjon om statens rolle som eier i næringslivet. Statsminister Thorbjørn Jagland har for eksempel uttalt at skillet mellom offentlig og privat sektor «ikke har noe med virkeligheten å gjøre» og at det ikke er noen grunn til å stille spørsmål med omfanget av statens makt. Men selv om Jagland ikke forstår debatten om statlig eierskap, så vil den likevel komme.
Noen vil kanskje mene at en valgkamp ikke er tidspunktet for å reise dyptgripende, prinsipielle spørsmål. Det er ikke Høyres syn. Høyre har derfor valgt å legge ned et omfattende arbeid i en motmelding. Nå gjenstår en lang kamp for å skape en prinsipiell forståelse av problemene med statlig eierskap. Det er ikke noe godt tegn når Fremskrittspartiets leder avviser at statlig bankeierskap er et problem i seg selv.
Den motmeldingen Høyre legger frem i dag dokumenterer at omtrent halvparten av norsk næringsliv er i offentlig eie. Det statseide næringslivet er verd omkring 1.165 milliarder kroner. Det er like mye som verdien av alle bolighus og alle børsnoterte bedrifter i Norge til sammen.
Regjeringens stortingsmelding om eierskap som ble lagt frem fredag 22. august, bør ikke bli sluttpunktet for debatten om statlig eierskap i norsk næringsliv. Denne stortingsmeldingen klarer ikke å sannsynliggjøre at utenlandske eiere eller norske kapitalister har vært unasjonale eller kortsiktige. Dermed klarer heller ikke stortingsmeldingen å sannsynliggjøre at det er noe behov for øket statlig eierskap.
Problemet med statlig eierskap i norsk næringsliv er ikke bare at staten eier svært mye. Staten kontrollerer også kommandohøydene i norsk næringsliv. Denne maktkonsentrasjonen og alle rollekonfliktene som statlig eierskap fører med seg, er tema for Høyres motmelding om statlig eiermakt.
Når staten skal drive politikk og butikk samtidig, blir det en uheldig rolleblanding. Uansett hvor profesjonelt staten opptrer som eier, kan ikke staten slutte å være et politisk instrument. Det er rett og slett ikke mulig å rendyrke rollene som politiker og bedriftseier samtidig. Staten skal både tjene penger - eller i alle fall ikke tape altfor mye - og samtidig lage objektive regler for alle bedrifter. Det fører til samme type rolleblanding som når en fotballdommer forsøker å score mål.
Et av kapitlene i Høyres motmelding ser på statens investeringspolitikk. Mens regjeringen vil kjøpe opp bedrifter i Norge og i utlandet, vil Høyre plassere oljepengene som en finansiell investering. Høyre og Finansdepartementet ønsker lav risiko og høy avkastning slik at skattebetalerne slipper høyere pensjonspremier eller lavere pensjoner i fremtiden. Dette er i tråd med hva Finansministeren tidligere har uttalt, men i strid med Grete Knudsens stortingsmelding.
Det mest alvorlige problemet med statlig eiermakt berøres overhodet ikke i regjeringens stortingsmelding - spørsmålet om hvordan statens eierandeler i næringslivet påvirker maktstrukturene i Norge. Statlig eiermakt fører til at makten blir mer konsentrert. De uavhengige maktsentrene i Norge svekkes. De sunne motforestillingene mot bedriftenes særinteresser svekkes. Dette er alvorlig for dem som nekter å tro at demokratiet øker hver gang Telenor bruker skattebetalernes penger på å fjerne en privat konkurrent.
Maktkonsentrasjonen som statlig eierskap fører med seg kan motarbeides med delprivatisering av statlige bedrifter, med en offensiv strategi for privat eierskap og med en vridning av pensjonssparingen i Norge over på private hender. Fra Høyres synspunkt er debatten om statlig eierskap i dypeste forstand en maktdebatt. Slik sett burde spørsmålet være et hovedtema i den maktutredning Jagland sier han vil ha, men som han aldri får begynt arbeidet med.
