
Oslo, Stortorgets Gjestgiveri, 23. juni 1998 kl. 12.00
Høyres Stortingsgruppe - oppsummering av vårsesjonen:
Inge Lønning: Regjeringen må snu byråkratiseringstrenden
Ikke bare kursendringene i økonomisk politikk er viktige, men også en annen holdning til hvilke vedtak som er til gavn for befolkningen. Selv om Bondevik i vinter i et avisintervju erklærte at han hadde mistet troen på at lover alene kunne regulere folks oppførsel, har Regjeringen dessverre fortsatt Arbeiderpartiets arbeid med å bygge opp byråkrati og detaljregulere folks hverdag. Eksemplene er mange: For det første har man innført et båtregister som båtfolket ikke har bedt om, og som det heller ikke er behov for. Vi trenger ingen papirmølle hvor det er meldeplikt til staten dersom du bytter påhengsmotor, eller maler om jolla. Vi trenger ingen tulleregler om skriftlig bekreftelse fra båtens eier dersom den lånes ut til noen utenfor familien. Hele systemet er spesialdesignet for å innføre en ny avgift.
For det andre har vi kontantstøtten, hvor Regjeringen insisterte på å velge den mest tungvinte og dyre modellen. Nå skal Regjeringen opprette registre over alle barnehageplasser og kontantstøttesøknader - for å passe på at ingen misbruker ordningen.
Regjeringen har nå også kommet til at det ikke lenger skal være tillatt for skoler å arrangere lotterier til skoleturer. Begrunnelsen er at dette er formål som det offentlige hadde til hensikt å ta seg av. Hva slags holdninger er det vi kommer til å lære bort til våre unge? Her skal de bli innlærte leilendinger under det offentlig allerede i barneskolen. Selve idéen om at man med litt ekstra innsats kan få en liten belønning skal tydeligvis knuses.
Politiet skal selvfølgelig få ansvaret for å holde orden på alt dette. For Regjeringen er det tydeligvis ikke noe problem å pålegge politiet nye oppgaver som å ta «råmalere» og «råutlånere» av båter, eller kontrollere om unger ulovlig lodder ut kaker for å finansiere en skoletur, selv om politiet ikke har kapasitet til å skape trygghet i Oslos gater.
Jeg håper disse forslagene vil lide samme skjebne som Restads ønske om å registrere alle varekjøp over 20.000 kroner, eller Aarrestad forslag om å tillate salg av varme pølser, men ikke kalde.
Disse sakene er et bevis på at det trengs en grunnleggende debatt om hvilke grenser vi skal sette for det offentliges inngrep i folks hverdag. Dette handler ikke bare om sløsing med samfunnets ressurser. Det handler også om valgfrihet. Dersom man hadde vist innbyggerne litt tillit, så tror jeg man ville blitt overrasket over hvor lite den ble misbrukt. Mangelen på tillit til innbyggerne fra stortingsflertallets side er et av dette samfunnets største problemer på lang sikt. Jeg er ganske sikker på at den mistilliten smitter og setter spor. Folk mister tilliten til seg selv når velmenende politikerne insisterer på å ta alle valgene for dem. Selvtillit og tro på egne evner er en forutsetning for at den enkelte skal ta ansvar i hverdagen og våge å bringe frem det unike i seg selv. Det er en forutsetning for det skapende Norge Høyre ønsker seg.
