
Oslo, den 27. mai 1999
Ansgar Gabrielsen
Regjeringspartiene kapitulerte i IT-Fornebusaken
Stortingets næringskomite har nå ferdigbehandlet IT-Fornebusaken. I denne forbindelse uttaler saksordfører Ansgar Gabrielsen fra Høyre:
Det som har skjedd i de siste timene i komitebehandlingen er vanskelig å forstå. Regjeringspartienes medlemmer i komiteen går nå sammen med Arbeiderpartiet og Fremskrittspartiet om å frata Sponheim avgjørelsesmyndighet når det gjelder hvem som skal utpeke det selskapet som skal stå for utbyggingen av Fornebu.  Det så lenge ut som om Sponheim & Co skulle stå løpet ut, men i siste runde tok Opseth og Hedstrøm innersvingen på regjeringen. Regjeringspartienes knefall for dette IT-politiske radarparet er for meg totalt uforståelig. Det som er mest bekymringsfullt i innstillingen fra komiteen er det forhold at Ap og Frp pålegger regjeringen å jobbe for en samling av flere av dem som har inngitt anbud. Dette kan neppe ha annen hensikt enn å redusere konkurransen og dermed bidra til at Fred. Olsen & Co styrker muligheten til å overta Fornebu.
Høyre uttrykte i komiteen tillit til det arbeide regjeringen har utført, og fremmet forslag om ikke å frata Sponheim avgjørelsesmyndigheten når det gjelder utpeking av det selskap som skal utvikle Fornebu. Av en eller annen grunn sørget faktisk regjeringspartiene for at Høyre ble stående alene om dette standpunkt.
