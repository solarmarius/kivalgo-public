
Oslo, den 17. desember 1999
Kjellaug Nakkim:
FJELLANGER MÅ SIKRE FOLK MOT ULVEN
Kjellaug Nakkim tar nå opp i Stortinget problemet med ulv i tett befolkede områder. Grunnen er at det er skjedd store endringer siden rovviltmeldingen ble drøftet i Stortinget i juni 1997. Flere nye ulvefamilier er blitt etablert også i tett befolkede områder, og mange opplever nå den voksende ulvebestanden som en trussel.
Nakkim stiller nå en interpellasjon til miljøvernminister Guro Fjellanger for å få klarhet i Regjeringens politikk. Regjeringen skal nå fastsette soneområder for ulv, også i områder som er svært tett befolket. Nakkim ber derfor miljøvernministeren svare på om de forebyggende tiltakene som tidligere er varslet, er fulgt opp. Hun vil også be Fjellanger om å konkretisere nærmere bestandsmålet for ulv. Nakkim mener det er viktig å få svar på dette, slik at man lettere kan vurdere folks sikkerhet.
