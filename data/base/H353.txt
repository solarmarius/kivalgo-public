
Pressemelding 7. august 1997
Jan Petersen:
Flertall for Høyres helsereform - folk vil velge sykehus selv
En meningsmåling MMI har utført for Høyre, viser at det er stor oppslutning for fritt sykehusvalg. Hele 73 prosent av de spurte mener at det ville være en fordel om man som pasient kunne velge sykehus i samråd med sin lege. Bare 17 prosent mener det ville være best at det offentlige fortsatt avgjør dette. 10 prosent av de spurte har ingen mening om saken. Når tallene brytes ned på de enkelte partier, ser man at hele 7 av 10 Arbeiderpartivelgere støtter prinsippet om fritt sykehusvalg.
- Denne målingen viser at folk slutter opp om Høyres helsepolitikk. Folk vil ikke lengre ta til takke med dårlig behandling eller venting i kø. En tidligere meningsmåling MMI gjorde for Høyre viste at det råder stor misnøye med eldreomsorgen og helsevesenet her i landet. Hele 81 prosent mener at kvaliteten på disse tjenestene ikke er god nok. Det betyr at det må tenkes nytt, mener Jan Petersen.
- Noe er fullstendig galt med hvordan dagens norske helsevesen fungerer. 300.000 pasienter står i kø, mens helseministeren sier at mer penger ikke vil hjelpe. Bedre kan man ikke si at det trengs forandringer i systemet. For å løse problemene i helsesektoren, har Høyre gått inn for en omfattende helsereform. En viktig del av denne er Høyres pasientgaranti som vil gi pasientene rett til behandling. Pasientgarantien gir rett til å velge behandling blant alle landets sykehus - både offentlige og private, sier Høyres leder, Jan Petersen.
- Fritt sykehusvalg er et spørsmål om å gi valgfrihet til pasienten. Men som en tilleggsgevinst vil vi få bedre sykehus. Fritt sykehusvalg gjør at noen sykehus mister pasienter fordi behandlingen der er for dårlig. Og fordi færre pasienter betyr færre inntekter, må de dårlige sykehusene skjerpe seg - og bli like bra som de beste offentlige og private sykehusene, sier Høyres leder.
Resultatet av undersøkelsen
Undersøkelsen ble gjennomført av MMI for Høyres Hovedorganisasjon i tidsrommet 16.-19. juni i år. Det er tale om telefonintervjuer med et landsomfattende utvalg på 905 med stemmerett. Tallene er veiet på kjønn, alder og geografi i henhold til offentlig statistikk. Totaltall fra undersøkelsen er beheftet med feilmarginer på +/- 2-3 prosentpoeng. Feilmarginer for resultater brutt ned på undergrupper er noe større.
Følgende spørsmål ble stilt:
I dag er det slik at det offentlige i hovedsak avgjør hvilket sykehus som skal behandle deg dersom du blir syk. Mener du det ville være en fordel om du som pasient kunne velge sykehus i samråd med din lege, eller mener du at det er best at det offentlige fortsatt avgjør dette, eller har du ingen mening om dette?
Svar etter politisk sympati (i prosent):
Fordel å velge sykehus selv Best at det offentlige fortsatt avgjør Vet ikke/ Har ingen mening
Total 73 17 10
AP 70 20 10
FrP 80 10 10
H 87 9 4
KrF 69 22 10
RV 34 66 -
SP 56 29 15
SV 69 27 3
V 58 31 11
Annet 81 6 13
