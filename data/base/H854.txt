
Oslo, den 12. mars 1999
Oddvard Nilsen
Følg de faglige rådene i Sense-saken
Høyre forventer at Samferdselsdepartementet raskt vil ta stilling til Sense sitt ønske om å kunne tilby mobiltelefontjenester over andre mobiltelefonoperatørers mobilnett. Det konseptet Sense har presentert er en nyvinning som kan føre til lavere priser på mobiltjenster. Det ligger ingen prinsipielle forskjeller mellom det å slippe andre tjenesteleverandører til på mobilnettet og å gjøre det på det vanlig telenettet. Som kjent kan andre aktører levere telefontjenester over Telenors telenett.
Fra Sverige og Danmark har det kommet positive signaler i forhold til å slippe til nye tjenesteleverandører på andre mobilselskapers infrastruktur. Her i Norge har Post- og Teletilsynet to ganger gitt klarsignal til at Sense skal kunne benytte bl.a Telenors mobilnett, en avgjørelse Telenor har påklaget slik at Samferdselsdepartementet nå skal avgjøre tvisten.
Vi får her illustrert rollekonflikten som Samferdselsdepartementet er i som regulator av telemarkedet og som eier av Telenor. Høyre forutsetter at departementet ikke tar hensyn til hva som er Telenors bedriftsøkonomiske interesser i saken, men til hva som kan bidra til innovasjon og billigere tjenester for norske kunder, og at departementet tar Post- og Teletilsynets faglige anbefalinger til følge, sier Oddvard Nilsen.
