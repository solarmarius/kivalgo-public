
Stortinget, 31. august 1998
Pressemelding, fra stortingsrepresentant Inge Lønning (H)
Valutakrisen og utenlandsstudentene
Det er i lengden uholdbart at støttesystemet for utenlandsstudentene er slik at studentene selv må bære tapene ved sterke endringer i valutakursene. Det er nok kanskje riktig at tap og gevinst ved valutakursendringer jevner seg ut over tid, men det er en dårlig trøst for den student som plutselig får det økonomiske grunnlag for utenlandsstudiet sterkt svekket på grunn av raset i kronekursen. Selv om det er gjennomført forbedringer, er det fortsatt slik at det går 5-6 måneder fra beregningstidspunkt til utbetalingstidspunkt. Det må være mulig å korte ned denne tiden betraktelig, slik at studentene ikke blir påført tap på penger som de ikke engang disponerer før etter at tapet er påført.
Ifjor høst vedtok Stortinget - etter initiativ fra Høyre - å gi studentene kompensasjon for ekstraordinært store valutatap. Dengang forutsatte vi at dette skulle være en engangsoperasjon, men da var det heller ingen som kunne regne med den situasjonen vi nå er midt opp i. Høyre vil derfor vurdere den nye situasjonen grundig, med sikte på å gi utenlandsstudentene mest mulig forutsigbare støttebetingelser.
