
Oslo, den 28. oktober 1998
Høyres forsvarspolitiske talsmann, Ingvald Godal
Høyre retter opp forsvarsbudsjettet
- Foreslår påplusninger på over 1 milliard
- Når Regjeringen løper fra sin egen langtidsplan allerede 3 1/2 måned etter at den ble vedtatt av Stortinget, er det ikke bare ødeleggende for Forsvaret. Det er også et svært dårlig signal til alle de ansatte i Forsvaret, hvor mange vurderer å gå over i det private næringslivet.
Det nytter ikke å improvisere et effektivt og troverdig forsvar. Regjeringens forslag til forsvarsbudsjett for 1999 er sammenlignet med tallene i Langtidsmeldingen for Forsvaret reelt redusert med 815 mill kr. Regjeringen bryter med andre ord med sin egen langtidsplan allerede tre og en halv måned etter at den ble vedtatt av Stortinget. Internasjonale operasjoner ble i Langtidsmeldingen forutsatt dekket utenfor den ordinære forsvarsrammen, en forutsetning som også brytes i Sentrumsregjeringens budsjettfremlegg. Verneplikten er blitt salderingspost og foreslås redusert med opptil 3 måneder. Det grunnleggende likhetsprinsippet brytes. Også kystvakten og redningstjenesten blir skadelidende.
Høyre vil sørge for tilstrekkelig samsvar mellom målene fastsatt i Langtidsmeldingen og midlene Forsvaret har til disposisjon. På bakgrunn av Forsvarsstudien 1996 ønsker Høyre å legge til grunn en årlig vekst i forsvarsbudsjettet på 1,5 pst. Dette tilsvarer 345 mill kr. Til sammen går Høyre inn for påplusninger på forsvarsbudsjettet på 1 090 mill kr.
Høyre foreslår å øke Hærens, Sjøforsvarets og Luftforsvarets driftsmidler for å avhjelpe personellsituasjonen og opprettholde verneplikten på vedtatt nivå, sørge for budsjettmessig dekning utenom rammen til internasjonale operasjoner og midler til tilstrekkelig øvingsaktivitet. Kystvakten og redningstjenesten tilføres tilstrekkelige ressurser slik at aktiviteten kan opprettholdes. I tillegg ønsker Høyre å øke bevilgningene til nødvendige materiellanskaffelser som ligger langt under langtidsmeldingens forespeilede behov.
Satsningsområder Høyres alternative budsjett:
* Materiellinvesteringer (505 mill kr)
* Internasjonale operasjoner (220 mill kr)
* Drift (435 mill kr)
- Opprettholde verneplikten
- Øvelser
- Avhjelpe personellsituasjonen
- Kystvakten (31 mill kr)
- Redningstjenesten (12 mill kr)
