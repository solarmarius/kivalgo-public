
Oslo, den 19. mai 1998
Jan Petersen
Kontantstøtten en politisk opptur
I lederartikler fremføres det kritikk mot meg og Høyre fordi vi ga oss for lett i forhandlingene med Regjeringen om kontantstøtten. Det vises spesielt til mine uttalelser på Høyres Landsmøte om at Regjeringen måtte akseptere en modell som gir mer valgfrihet og mindre byråkrati og dermed mindre omkostninger enn hva den opprinnelig hadde foreslått. Høyres forslag var en slik modell.
Denne modellen er fortsatt klart bedre enn regjeringens og har også den fordel at familiene kan få pengene allerede i september, mens de etter regjeringens opplegg må vente til juletider. Derfor vil Høyre fremme sitt forslag.
Når dette blir nedstemt melder et nytt spørsmål seg hvordan skal vi bidra til å få innført kontantstøtten selv om opplegget blir dårligere enn vårt? Vi har derfor forhandlet med regjeringspartiene om vilkårene for at vi i neste omgang stemmer med regjeringen
I disse forhandlingene fikk vi gjennomslag for flere valgmuligheter mellom full barnehageplass og full kontantstøtte. Vi har også fått forsikringer om at byråkratikostnadene blir langt mindre enn det som tidligere ble antatt. Men særlig viktig er det at vi har fått hevet skattefradraget for pass og stell av barn som, foruten å gi barnefamiliene bedre økonomi, motvirker utstrakt bruk av svarte dagmammaer. Det er også enighet om at vår modell skal prøves ut i tre kommuner.
I forhandlinger kan man ikke få til alt, men jeg synes tross alt at vi har fått til en god del. I Høyre skulle vi gjerne fått mer i kravet om økt skattefradrag - men det ble vanskelig da Frp valgte å kaste kortene så tidlig som de gjorde. Akkurat som under budsjettbehandlingen i høst er de ikke lenger så opptatt av skatt.
Høyre kunne selvfølgelig avvist hele kontantstøtten på dette grunnlaget. Men da ville vi mistet denne muligheten til å ta et oppgjør med Arbeiderpartiets gammeldagse velferdspolitikk. Vi ville mistet muligheten til å gi barnefamiliene større frihet til å velge hvordan de vil organisere omsorgen for sine barn. En slik mulighet vil ikke Høyre gå glipp av.
Alt i alt er kontantstøtten en politisk opptur for Høyre og helt i tråd med våre politiske prinsipper og idéer. Derfor skal vi nå glede oss over at ordningen endelig blir innført.
