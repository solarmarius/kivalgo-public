
Stortinget, 11. april 1997
Pressemelding fra Eva Finstad, Stortingsrepresentant for Høyre
Balanserte rovdyrstammer på grunneiernes premisser
Høyre vil i sin behandling av rovdyrmeldingen legge vekt på at forvaltningen av fredet rovvilt må skje på en slik måte at beiterettighetene i utmarka kan benyttes på en økonomisk og dyrevernmessig forsvarlig måte over hele landet.
«Norske grunneiere opplever gjennom ulike vedtak at råderetten til egen eiendom svekkes, enten det dreier seg om barskogvern, kystvernplan, friluftslov eller rovdyrvern. Høyre ser meget alvorlig på dette, og vil også i behandlingen av denne saken legge stor vekt på grunneiernes råderett over egen eiendom, og deres behov for å skaffe seg inntekter også ved bruk av utmark. Når bruksretten for eiendom innskrenkes av miljøhensyn, må grunneier sikres erstatning» understreker stortingsrepresentant Eva R. Finstad fra Høyre.
Høyre vil opprettholde balanserte rovdyrstammer som forvaltes i samarbeid med våre naboland. Mange av våre rovviltbestander lever i grenseområdene, og verken bestanden eller leveområdet følger opptrukne landegrenser. Ved vurdering av rovdyr-stammen må derfor bestanden på norsk side av riksgrensen sees i sammenheng med de tilstøtende områdene i nabolandene. slik det er gitt anledning til gjennom Bern-konvensjonen. Det må fortsatt gis anledning til å ta ut skadedyr. Høyre vil ellers vurdere nærmere de konkrete tiltak miljøvernministeren i dag har foreslått gjennom rovdyrmeldingen.
