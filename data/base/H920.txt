
Oslo, den 23. november 1999
Annelise Høegh og Sonja Sjøli:
Gledelig nei til brukeravgift på hjelpemidler
Høyre er tilfreds med at Arbeiderpartiet og regjeringspartiene nå har snudd i spørsmålet om å innføre en ny brukeravgift på utlån av tekniske hjelpemidler. I budsjettforliket mellom disse partiene var det lagt opp til et kutt på 15 mill kr i bevilgningene til tekniske hjelpemidler. Til grunn for kuttet lå planer om en årlig avgift på 150 kr for brukere av slike hjelpemidler.
Høyre har reagert sterkt på at man uten utredning og uten at brukerorganisasjonene har blitt konsultert nærmest prøvde å snikinnføre en ny egenandel i helsevesenet. Stortingsflertallet har tidligere bedt Regjeringen utrede ordninger som kan skjerme kronikere og andre storforbrukere av helsetjenester når det gjelder egenandeler. Dette arbeidet er allerede i gang, og saken kommer til Stortinget i budsjettet for 2001. Det henger ikke på greip at man samtidig som et slikt arbeid pågår, blir enige om å øke den økonomiske belastningen på kronikerne gjennom nye egenandeler.
Høyre konstaterer derfor med tilfredshet at regjeringspartiene og Arbeiderpartiet har tatt til fornuft, og gått bort fra forslaget om å belaste funksjonshemmede og andre som trenger tekniske hjelpemidler for å kunne fungere i hverdagen med enda en egenandel.
