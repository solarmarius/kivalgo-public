
Høyres Stortingsgruppe, 11. mars 1998
Kristin Krohn Devold (H)
Behov for gjennomgang av gråsone mellom psykiatri- og justissektoren.
I forbindelse med de tragiske drapene på polititjenestemenn i Nordland i dag, går først våre tanker til de pårørende, kolleger og lokalsamfunnet. Drapene føyer seg inn i en rekke av tilfeller hvor psykiatriske pasienter uten tilsyn har tatt liv.
For å forhindre lignende tragedier i fremtiden må politikerne gjennomgå situasjonen for farlige personer i helse og justissektoren.
* Psykiatrien må tilføres betydelige ressurser.
* Personer som ansees farlige må forvares i psykiatrisk institusjon eller eventuelt i fengsel med psykiatrisk tilbud, slik at de ikke faller mellom to stoler.
* Permisjonsordningene må strammes inn dersom det er fare for liv og helse til uskyldige, og nødvendig tilsyn må sikres.
* Våpenloven må sikre forsvarlig nedlåsning av våpen, og beslag av våpen hos ustabile mennesker.
* Politifolks sikkerhet i arbeid med farlige kriminelle og farlige pasienter må bedres.
Helseministeren og justisministeren må i fellesskap ta ansvar for en gjennomgang av disse punktene for å sikre tryggheten for samfunnet som helhet.
