
Pressemelding, Høyres Stortingsgruppe 5. februar 1998
Stortingsrepresentant Erna Solberg, medlem av Kommunalkomiteen:
Flertallet baklengs inn fremtiden
Kommunalkomiten avviste i dag fire forslag fra Høyre om å skape et mer fleksibelt og bedre arbeidsmarked. De to første forslagene innebar tillatelse til økt overtidsbruk og liberalisering av midlertidig ansatte. Disse forslagene ble avvist av alle andre partier utenom Høyre og Fremskrittspartiet. Flertallet vil heller ikke tillate mer utleie via vikarbyråer eller privat arbeidsformidling, de ønsket spørsmålet nærmere utredet.
Norsk arbeidsmarked skriker på liberaliseringer. Behovet for å hente inn spesialisert arbeidskraft både for å dekke kortvarige og lengre arbeidsoppdrag vil bare øke i årene som kommer. Vi ser akutt mangel i deler av industrien og ikke minst i helsesektoren. Samtidig står vi overfor store reformer som vil bidra til økte permisjoner for arbeidstakere. Da må bedriftene og det offentlige ha mulighet til å ansette vikarer på et langt bredere område enn butikk- og kontorpersonale. Det er påfallende at Stortingsflertallet ikke ser disse behovene og må dras baklengs inn i fremtiden. Flertallets treghet i å liberalisere arbeidsmarkedsreguleringen vil skape ytterligere kaos i helsesektoren og arbeidskraftmangel i industrien.
Når Jagland-regjeringen i fjor sommer stemte for en internasjonal konvensjon som anbefaler liberalisering nettopp av disse områdene så er det påfallende at Arbeiderpartiet ikke her hjemme vil gjennomføre sine internasjonale anbefalinger. Norge er snart det eneste landet i Europa som har et så lite fleksibelt arbeidsmarked.
