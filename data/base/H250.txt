
20.11.96
Av stortingsrepresentant Siri Frost Sterri, utdanningspolitisk talskvinne, H
Studentmilliarden en realitet!
18. november 1996 bør bli stående som en merkedag for ungdom under utdanning. Det løftet Høyre sammen med SV, KrF og Senterpartiet gav demonstrerende studenter høsten 1993 om opptrapping av utdanningsstipendet fra 14% til 30%, er nå innfridd. Gjennom målrettet satsing og prioritering har disse partiene nå vedtatt å heve stipendandelen fra 26% til 30% stipendandel fra høsten 1997 som siste etappe mot målet. Parolen fra studentene for et par år siden lød: "Gi oss en studentmilliard!" Den har studentene nå fått og vel så det. 1,5 milliarder kroner i økte årlige driftsutgifter på statsbudsjettet er konsekvensen av opposisjonens reform for en bedre studiefinansiering!
Høyre trodde at også Arbeiderpartiet mente alvor med det samme løftet til studentene om 30% stipend. Nå vet vi bedre. Store ord og tomme løfter demonstrerer for all verden at det er stor avstand fra ord til handling i Arbeiderpartiet. Men frekkhetens nådegave har partiet fortsatt i behold. "Vi har økt stipendandelen fra 14 til 26% siden 1993. Målsettingen var å nå 30% innen 1997, men vi bryter ikke noe løfte hvis det ender med at vi blir stående på 26%", uttaler statsråd Sandal til VG 29.10.1996. Hvem er dette vi ? I alle fall ikke Arbeiderpartiregjeringen, som har styrt hele perioden, heller ikke Arbeiderpartiet i Stortinget. Høyre har sammen med den øvrige opposisjonen tatt initiativet. Hele løftet er gjennomført av Stortinget, for det meste uten Regjeringens støtte og mot Arbeiderpartiets stemmer i Stortinget. Regjeringen har tilsammen foreslått stipendandelen hevet med 5 prosentpoeng. Flertallet, inkludert Høyre, har sørget for heving fra 14 til 30% - eller 16 prosentpoeng. Arbeiderpartiet i Stortinget har bare støttet 9 prosentpoeng av dette.
Nå står nye utfordringer klar for løsning innen studiefinansieringen. Målet må være fullstipendiering av behovsprøvet utdanningsstøtte i videregående opplæring. Må Høyre og den øvrige opposisjonen lede an for å nå også dette målet uten drahjelp fra Arbeiderpartiet?
Og hva med det siste utspillet fra Arbeiderpartiets landsmøte om helårs studiefinansiering som et prøveprosjekt for hovedfagsstudenter ved ett enkelt fag eller universitet? I studiefinansieringsinnstillingen fra Kirke-, utdannings- og forskningskomiteen fra våren 1994 ønsket alle partiet å innføre 12 måneders studiefinansiering for hovedfagsstudenter - ja, Høyre gikk som eneste parti enda lenger. Vårt mål er en omlegging av studieåret og utdanningsstøtte på helårsbasis. Dette er fortsatt vårt mål, og en god begynnelse er å starte med hovedfagsstudentene.
Jeg håper derfor av hensyn til studentene at Arbeiderpartiets landsmøte kan være mer forpliktende for Regjeringen enn Arbeiderpartiets løfter i Stortinget. Høyre er parat til å støtte slike forslag fra Regjeringen. Vi venter i spenning!
