
1. mars 2001
Høyre
Jan Petersen:
MOTATTAC VIL FORSVARE DE FATTIGSTE LANDENE 
HVA SIER JAGLAND?
Unge Høyre lanserer i dag Motattac, med Jan Petersens fulle støtte og deltagelse. Dette skjer som et tilsvar på etableringen av Attac i Norge.
Det er viktig at noen forsvarer globaliseringen, som er med på å gi de fattigste landene i verden en enestående sjanse til å øke egen velstand. Attac og deres meningsfeller snakker om internasjonal rettferdighet, samtidig som de ikke vil gi alle sjansen til å handle fritt. Den debatten vil Høyre ta, og derfor utfordrer vi nå alle som er for frihandel og globalisering til å engasjere seg, sier Jan Petersen.
Hvis etableringen av Attac i Norge kan bidra til en bredere debatt om globaliseringen og hvordan Norge som et lite land forholder seg til utviklingen rundt oss, er det positivt. Utover det håper jeg ikke Attac vil ha særlig innflytelse i Norge, fordi organisasjonen etter min mening representerer en gammeldags og lite solidarisk proteksjonistisk tankegang.
Det forundrer og uroer meg derfor at Arbeiderpartiets leder, Thorbjørn Jagland, så uforbeholdent har omfavnet Attac. Han uttalte blant annet i Stortingets spørretime for litt over to uker siden at han så på etableringen av Attack som 'et utrolig positivt tiltak' og 'en viktig støttespiller for det arbeidet som vi gjør'. Jeg velger å tro at partileder Jaglands uttalelser bygger på manglende viten om hva organisasjonen står for. Jeg vil derfor utfordre Arbeiderpartiet til å klargjøre sitt syn på globaliseringen og en friere og mer rettferdig verdenshandel, sier Jan Petersen.
