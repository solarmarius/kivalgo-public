
17. januar 1994
Børge Brende, Høyres 1. nestleder
Artikkel til Norpress
Etter Norges nei:
Ap. må svare om Forsvaret
Høyre er bekymret over regjeringens planløse nedbygging av Forsvaret. Vi må være forberedt på at en ny trusel mot Norge kan bygge seg opp raskt. Arbeiderpartiet fører oss imidlertid lengre og lengre bort fra Forsvarskommisjonens anbefalinger. Etter det norske nei er det særlig viktig å få samsvar mellom mål og virkelighet for vårt forsvar.
Vi vil helst slippe å bekymre oss om forsvaret av landet og vår sikkerhetspolitiske situasjon. Men skal vi ta det fulle ansvar for vår egen og våre etterkommeres fremtid kommer vi ikke utenom at vi må ha tilstrekkelig evne og vilje til å motstå krenkelser eller press utenfra.
Utfordringene for vår sikkerhet ble vesentlig endret med Berlin-murens fall og oppløsningen av Sovjetunionen. Vi står ikke lenger overfor en konstant krigstrussel med styrker innrettet for umiddelbar invasjon av Vest-Europa. Derfor må vårt forsvar og den sikkerhetspolitiske tenkning endres. Men kravet til at nasjonen må være forberedt på ubehagelige situasjoner i fremtiden er like sterkt.
Tre begivenheter, hvorav bare én kunne vært unngått, gjør det på nytt nødvendig å tenke gjennom regjeringens planløse nedbygging av vårt forsvar. Usikkerheten om Russlands vei og den videre demokratisering understrekes idag av krigen i Tsjetsjenia. Ingen vet hvem som styrer eller hvor det styres hen, hvis det i det hele tatt er noen som holder tømmene i Russland.
Dernest er sannsynligheten for en mer innadvendt politikk i USA blitt forsterket etter republikanernes seier i kongressvalget. Det betyr at de europeiske NATO-land  enda raskere enn vi tidligere kunne regne med  selv må ta et vesentlig større ansvar for sin egen sikkerhet.
Den tredje hendelsen var det norske nei til medlemskap i EU. Det knappe flertallet valgte å avvise medlemskap, til tross for at det var påpekt at utenforskapet har klare ulemper for vår sikkerhet, og til tross for at usikkerheten i Russland og Amerikas reduksjon av sitt engasjement i Europa var vel kjent.
Ved å avstå fra EU-medlemskap har vi satt oss utenfor den fulle deltagelse i et politisk samarbeid som i stadig økende grad omfatter Europas sikkerhet. Av de europeiske NATO-land er det bare Island, Tyrkia og Norge som står utenfor EU. Vi har stilt oss i kategori med ett land som ikke har eget forsvar og ett som av demokratiske grunner ikke kan komme inn i EU.
I denne situasjonen er vår avhengighet av en tettest mulig samforståelse med NATO-landene blitt forsterket. Vi har gitt oss selv svakere mulighet til å fremme vår sak, og et dårligere utgangspunkt for å bli hørt enn vi kunne hatt. Hvordan vil vi bli vurdert hvis vi ikke selv evner å oppfylle våre egne planer for ombygging av Forsvaret?
Innstillingen fra Forsvarskommisjonen fikk for en stor del Stortingets tilslutning. Vedtaket innebærer kraftig reduksjon av driftsutgiftene og en meget betydelig økning av materiellinvesteringene for å virkeliggjøre den struktur Forsvarskommisjonen samlet seg om. Et bredt flertall i kommisjonen understreket at «den tilrådde krigsstruktur vurderes å være den nedre grense for hva som i overskuelig fremtid kan antas å utgjøre et krigsforebyggende forsvar.»
I innstillingen var det beregnet at anbefalingene kunne følges hvis man bare unnlot å la forsvarsbevilgningene falle. Ved fremleggelsen sa kommisjonens leder Kåre Willoch:
«Efter mitt personlige, politiske skjønn ville en eventuell innstilling fra Forsvarskommisjonen som forutsatte en betydelig reell økning i forsvarsbudsjettene bli uten innflytelse på de reelle politiske avgjørelser. Det kunne medvirke til at vi ville få en forsvarspolitikk uten langsiktig plan og styring, med et stadig voksende misforhold mellom organisasjon og bevilgninger, stadige utsettelser av nødvendige anskaffelser, og et dårligere forsvar.»
Til tross for at det ikke var foreslått å bruke mer penger på Forsvaret, er vi nå i ferd med å få den situasjon Willoch advarte mot. Høyre har lenge vært bekymret over det raskt økende gap mellom Arbeiderpartiets forsvarsbevilgninger og det Forsvarskommisjonen anså som et minimum. Dette gjør at selve vår evne til å motstå en invasjon i en del av landet settes i fare. I særlig sterk grad rammer regjeringens politikk de helt nødvendige nyanskaffelsesprogrammene.
Kosmo innrømmet i Oslo militære samfund at det «kan ta noe lengre tid å realisere krigsstrukturen enn det Forsvarskommisjonen la til grunn, som var 2012.» Når Arbeiderpartiet allerede har sørget for en oppsamlet underdekning i forhold til Forsvarskommisjonens forutsetninger på hele 3,8 milliarder kroner er det fare for at vi aldri vil klare å ta igjen etterslepet hvis det ikke snart skjer noe.
Det er med dette som bakgrunn Høyre ber Forsvarsministeren redegjøre for Stortinget. Regjeringen må klargjøre om den i vil fortsette å øke avviket mellom mål og midler i Forsvaret.
