
14. februar 2001
Høyres Stortingsgruppe
Per-Kristian Foss om økt tilgang på arbeidskraft:
REGJERINGEN LAR LO OG FRP BESTEMME TEMPOET
Statsråd Grete Knudsen varslet i dag at Regjeringen snart vil komme med forslag om økt arbeidsinnvandring. Det er positivt at hun på den måten oppfyller stortingsflertallets ønske om en forenklet og mer liberal lovgivning knyttet til arbeidsinnvandring. Det ville likevel vært bra om næringsministeren kunne bidratt til å avklare Regjeringens generelle holdning til en mer åpen arbeidsinnvandring. I dag bærer Arbeiderpartiet preg av at de lar LO og Fremskrittspartiet bestemme tempoet på dette området.
Høyre har tidligere foreslått en mer åpen og forenklet politikk for arbeidsinnvandring, ved at alle som kommer hit til landet og får seg arbeid, skal få lov til det. Det har vi gjort, fordi behovet for arbeidskraft er stort på mange områder, så som innenfor helse- og omsorgsyrkene, oljesektoren og privat tjenesteyting. Det blir derfor veldig smått når statsråd Knudsen antyder at forenklingene bare vil komme IT-sektoren delvis til gode. Hva er grunnen til at statsråden på den måten unnviker å gjøre noe med personalmangelen på norske sykehus? Det er betegnende at Regjeringen ikke våger å forenkle og liberalisere innenfor de bransjer der LO er sterkt representert.
