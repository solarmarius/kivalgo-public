
Pressemelding fra Høyres Stortingsgruppe, 18. mars 1998
Ivar Kristiansen (H)
Høyre støtter fiskerireform!
Høyre støtter til forslagene fra Regjeringens fiskeripolitiske utvalg. Forslagene om å fjerne fiskernes enerett til å eie fiskebåter og å innføre en meglingsinstans for fastsettelse av førstehåndsprisen på fisk, er avgjørende for å få til en høyst nødvendig vitalisering av fiskerinæringen.
«Forslagene vil bidra til å sikre fiskeindustrien stabile og langsiktige råvareleveranser. Regjeringen må nå velge om den ønsker en levedyktig fiskeforedlingsindustri i Norge. Når vi vet hvilke enorme muligheter fiskeindustrien representerer for bosetting, sysselsetting og verdiskaping i Distrikts-Norge, burde ikke valget være vanskelig», uttaler Høyres Ivar Kristiansen.
Kristiansen peker samtidig på at en oppmyking av de stivbente fiskerilovene er en forutsetning for fornyelse og utvikling av fiskeflåten. «Dagens lov- og regelverk virker som en hemsko på en av Norges viktigste og mest fremtidsrettede næringer», sier Kristiansen, som varsler at Høyre om kort tid vil fremme forslag i Stortinget om en vitalisering av fiskerinæringen. Forslagene fra Regjeringens fiskerilovutvalg vil da stå sentralt.
