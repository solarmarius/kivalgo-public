
Oslo, den 26. mai 2000
Annelise Høegh, Høyres helsepolitiske talskvinne:
Høyre går mot kutt i utstyr til sykehusene
Høyre går i sitt forslag til revidert nasjonalbudsjett mot regjeringens kutt i bevilgningene til utstyrsinvesteringer ved sykehusene. Utstyrsmangel er mange steder en flaskehals i forhold til pasientbehandlingen. Investeringer i nytt utstyr kan gi flere pasienter bedre og raskere behandling. Høyre kan derfor ikke støtte Regjeringens forslag om kutt på nødvendig medisinsk utstyr til sykehusene.
Regjeringen foreslår å kutte statens bidrag til utstyrsinvesteringer med 540 mill kr i år, samtidig som gjennomføringen av utstyrsplanen utsettes med to år til 2004. Regjeringens forslag innebærere i realiteten at bevilgningene til sykehusutstyr reduseres med 900 mill kr, siden statens bidrag er ment å dekke 60 pst av finansieringen mens fylkene skal dekke 40 pst.
Høyre støtter ikke en slik utsettelse av utstyrsplanen, og går mot det foreslåtte kuttet på 540 mill kr.
