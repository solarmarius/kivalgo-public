
Oslo, den 12. november 1998
Kristin Krohn Devold, Høyre, leder av Stortingets Justiskomite
Tiltak mot voldskriminalitet og ungdomsgjenger
Regjeringens handlingsplan mot vold er på ingen måte tilpasset dagens problemer. Justisministeren kan ikke lenger bruke kreftene til å stoppe nye tiltak, fremfor å foreslå konkrete virkemidler som vil hjelpe, og som støttes av viktige grupper som jobber med disse problemene til daglig.
Såvel Riksadvokaten som Oslo Barnevernsvakt, Ungdom mot Vold, Oslo Politikammer og en rekke politimestre har foreslått konkrete virkemidler. Høyre har samlet 17 forslag som alle partier inviteres til å støtte når Justisinnstillingen skal behandle «Handlingsplan mot Vold» sammen med Statsbudsjettet. Komiteens innstilling skal foreligge fredag 27. november, det gir oss to uker til å jobbe frem tiltak - og til å omsette generelle ønsker til praktisk politikk.
FORSLAG MOT VOLD
1. Oslopolitiet bør få egen budsjettpost på statsbudsjettet.
Av ca 170 mill kr mer til politiet bør 75-100 mill kr gå til mer volds/kriminalitets-bekjempelse i hovedstaden.
2. Køene ved domstolene kortes ned for å få raskere avgjørelse av straffesaker.
20 mill kr ekstra bevilges over statsbudsjettet til de domstolene som har de største flaskehalsene.
3. Forsøksordning med hurtigere domstol ved Oslo Byrett.
En sal kan f.eks. reserveres til saker politiet ønsker tatt ut av køen for raskere behandling, feks. ved ungdomsvold og gjengangerkriminalitet. Særlig for unge lovbrytere er det viktig at tiden mellom pågripelse og dom er så kort som mulig, for å sikre best mulig preventiv effekt.
4. Forebyggende arbeid blant ungdom opprioriteres.
1 mill kr bevilges til organisasjonen Ungdom mot Vold slik at disse kan realisere sine prosjekter om et eget Informasjonskontor samt en Ungdomsstasjon i sentrum som har nattåpent og kan hjelpe ungdom med akutte problemer.
5. Ettervern av tunge kriminelle styrkes.
Kirkens Bymisjons tiltak for denne gruppen mottar 1 mill kr i prosjektstøtte til sine tiltak.
6. Det opprettes et hurtigarbeidende «Barnekrimutvalg» som foreslått av Oslo Barnevernsvakt.
Målet er å lage en tiltaksliste som kan brukes mot ungdomsgjengene, fordi Barnevernet i dag føler de har svært begrenset myndighet. Et tiltak er en forvaringsordning/institusjon for harde ungdomskriminelle som sorterer under barnevernet.
7. Foreldre med fremmedkulturell bakgrunn gis obligatorisk norskkurs med innføring i norske samfunnsforhold og plikter.
Slik kan foreldrene i praksis settes i stand til å følge opp sitt ansvar for barna overfor skole (foreldremøter og daglig kommunikasjon) og i de tilfeller det kreves kontakt med myndighetene (politi, barnevern etc).
8. Foreldres økonomiske ansvar for umyndige barn skjerpes.
Ofte vil en reaksjon på lommeboken kunne vekke enkelte foreldre. Grensen for foreldres ansvar ved hærverk o.l. heves fra 5.000 til 20.000. Politiets myndighet til å ilegge bøter (forenklede forelegg) må utnyttes langt bedre enn i dag.
9. Rektor ved den enkelte skole gis flere sanksjonsmuligheter overfor voldelige og truende elever.
Herunder bør rektor gis adgang til utvisning for kortere periode eller permanent overflytting. Dette er nødvendig for at den enkelte skole skal kunne reagere mot knivstikking og gjentagende voldsutøvelse/trusler mot medelever eller lærere.
10. Den kriminelle lavalder senkes fra 15 til 14 år.
Dermed kan både samfunnstjeneste, betinget dom med tilsyn og elektronisk husarrest idømmes ungdomskriminelle tidlig nok til å kunne virke preventivt og slik at ungdommene møter en konkret reaksjon fra samfunnet. Ubetinget fengsel er et alternativ for en liten gruppe hardkokte gjengangere. Det gir politi/barnevern muligheten til å reagere med ulik styrke mot en gruppe voldelige ungdomskriminelle.
11. Utvidet adgang for politiet til å ransake for våpen, kniv etc.
Riksadvokatens forslag om redusert krav til mistanke vedtas.
12. Videoovervåkning av de mest voldsutsatte gatene i Oslo, kombinert med økt politibemanning til å forfølge sakene.
13. Lovforslag som styrker adgangen til å bruke varetekt for voldskriminelle, også for unge voldsforbrytere som utøver grov vold.
Slik praksis er i dag bruker ikke domstolene dagens paragrafer til å varetektsfengsle utøvere av grov vold. Derfor må lovene skjerpes.
14. Påtaleinstruksen endres slik at grov vold utført av ungdommer i større grad gir varetekt, selv når overgriperen er under 18 år.
(Idag står det: ungdommer bør ikke fengsles...) Barnevernet kobles fortsatt inn.
15. Automatikk i prøveløslatelser avskaffes.
Den individuelle vurdering bør praktiseres strengt, særlig i tilfeller der den dømte har kommet med trusler mot offeret eller har utøvd grov vold.
16. Det innføres et prinsipp om at reststraffen skal sones fullt ut i tillegg til dom for nye forhold dersom betingelsene for prøveløslatelse brytes.
Brudd på prøvetidsvilkårene bør ikke medføre en strafferabatt ved at nye og gamle forhold slås sammen og gir samlet redusert straff.
17. Alle kriminelle handlinger som har strafferamme over 1 år og begås av utenlandsk statsborger, skal resultere i utvisning.
