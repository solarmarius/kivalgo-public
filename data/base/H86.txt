
10. januar 1995
Per-Kristian Foss, nestleder i Høyres stortingsgruppe
Artikkel til Norpress
Sp.'s røde røksignaler
Senterpartiets vekst som et énsaksparti er over med folkeavstemningen. Hvilket Senterparti må vi belage oss på fremover? I forrige uke presenterte partiet et utkast til prinsipprogram. Skal vi ta dette på alvor er jeg redd konklusjonen er at Senterpartiet har plassert seg godt ute til venstre for Arbeiderpartiet.
Arbeiderpartiets leder, Torbjørn Jagland, karakteriserte programmet som en skolestil, øyensynlig uten særlig interesse. Det er jeg ikke enig i. Sannheten er snarere at Senterpartiet går tilbake til en politikk som Arbeiderpartiet har vært nødt til å forlate. Man må tilbake til 50-tallet for å finne maken til politikerstyring og reguleringsiver.
Derimot er begreper som valgfrihet og marked enten fraværende eller omtalt som problemer. Glemt er lærdommen at markedsøkonomiene har vært uovertrufne i sin evne til å gi innbyggerne trygghet. Eiendomsretten dukker ikke opp før i siste halvdel av programmet og her er det problemene med eiendomsrett som undergis en kritisk drøfting. Økonomisk frihet (liberalisme) anses som en trusel. Med utgangspunkt i prinsipprogrammet er det berettiget å spørre: Hva er egentlig forskjellen på SV og Senterpartiet?
Senterpartiets leder stilte nylig spørsmål ved hva som var vitsen med politikk hvis markedet skal bestemme stadig mer. Det er en uttalelse som avslører mye av en grunnholdning til samfunnet. Med dette synet blir politikken mer og mer meningsfylt jo mindre folk får bestemme selv. Min virkelighet fortoner seg nærmest motsatt: en meningsfylt politikk går ut på å la folk bestemme langt mer selv. Derfor ønsker Høyre at det settes grenser for politikken. Dagens Senterparti er overhodet ikke inne på denne tankegang. Det er grunn til å spørre Senterpartiets ledelse: Finnes det i det hele tatt noen grenser for politikermakt?
Programkomitéen vil forsterke det lokale selvstyret, og innfører sågar et nærhetsprinsipp  beslutningene skal fattes på lavest mulig nivå.
Slik er det også formulert i Maastricht-traktatens innledning. EU-samarbeidet skal bare omfatte de saker som ikke kan løses av hvert enkelt land. Staten skal bare styre der beslutningene ikke like gjerne kan fattes lokalt. Jeg vil for Høyres del legge til at hverken kommunen eller staten skal styre for husholdningene og bedriftene når det ikke er godtgjort et det er nødvendig. Det er interessant med en delvis tilslutning til nærhetsprinsippet. Men hvorfor er ikke husholdningenes selvbestemmelse omfattet av Senterpartiets nærhetsprinsipp?
På det internasjonale plan er det rett og slett vanskelig å ta Senterpartiet alvorlig. Prinsipprogrammet tar til orde for endringer i FN, endringer i den økonomisk verdensorden, endring av GATT, endring av Verdensbanken og mer handelsrestriksjoner. Det at Norge - i motsetning til nær sagt alle land rundt oss - står utenfor samarbeidet i EU nevnes ikke engang som en utfordring.
Prinsipprogrammet viser at Senterparti-ledelsen søker seg fast plass til venstre i norsk politikk. Partiet uttrykker en venstredreining så sterk at jeg tviler på om den finner særlig gjenklang i norske bygder og byer. Hva gjør Senterpartiets velgere når de oppdager denne forvandlingen?
