
Oslo, den 12. februar 1999
Trond Helleland (H):
Fjern åpningstidsloven og riv Brustad-bua!
Regjeringens nye forslag til innstramminger i åpningstidsloven er andre akt i en farse som ikke kan stoppes før vi er kvitt hele loven. Regjeringen vil oppheve unntakene for utsalgssteder tilknyttet kommunikasjonsknutepunkt eller campingplasser, mens dagens praksis med salgsvirksomhet på flyplassene skal videreføres.
Høyre mener regjeringens forslag er inkonsekvent. Hvorfor vil regjeringen la flypassasjerer få handle fra romslige butikker, mens f. eks. jernbanepassasjerer og campingturister skal presses inn i trange Brustad-buer på maks. 100 kvm?
Åpningstidslovens forsøk på å gradere helgefreden etter antall kvadratmeter i butikkene er i enhver forstand meningsløst. Når regjeringen kommer til Stortinget med forslag om å stramme inn åpningstidsloven, vil Høyre gjenta sitt forslag om å oppheve hele loven, slik at søndagshandelen kan bli styrt av ønskene til forbrukerne og de næringsdrivende. Hvis vi ikke får flertall for å fjerne den, vil vi stemme mot alle forslag om å stramme inn loven. Det er ingen grunn til å gjøre en dårlig lov dårligere ved å tvinge enda flere søndagshandlende inn i trange Brustad-buer.
