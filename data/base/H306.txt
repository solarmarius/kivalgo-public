
Stortinget, 2. juli 1997
Pressemelding fra Ingvald Godal, Høyres forsvarspolitiske talsmann
Forsvarsstudien: Høyre utfordrer de andre partiene til forsvarsdebatt. Hvilket forsvar vil de ha når de ikke er villige tilå følge opp med bevilgninger til den nåværende forsvarsstruktur?
-Høyre vil på det sterkeste advare mot en gradvis avskaffelse av invasjonsforsvaret slik det nå antydes i forsvarsstudien som ble fremlagt av Forsvarets Overkommando idag. Forsvaret kan ikke bygges opp og ned etter de dagsaktuelle svingninger i konjunkturene. Vi må holde forsvaret i orden også i en periode uten en åpenbar og direkte trussel, sier Høyres forsvarspolitiske talsmann Ingvald Godal.
-Høyre går inn for å opprettholde et vernepliktsbasert forsvar som er moderne utstyrt, godt øvet og ellers i store trekk i samsvar med den struktur som ble vedtatt av Stortinget for fire år siden, sier Godal.
-Hovedproblemet for forsvaret idag er at stortingsflertallet, Arbeiderpartiet, Senterpartiet og Kristelig Folkeparti, ikke følger opp de vedtatte målsettinger med nødvendige bevilgninger. Dette har bl.a forårsaket betydelige personellproblemer. Nå må de enten følge opp økonomisk på linje med Høyre eller klargjøre hva slags redusert forsvar de egentlig vil ha, sier Godal.
-Personellmangelen i Forsvaret har sammenheng med at de årlige bevilgninger til drift ikke har hengt i hop med målene som er satt i inneværende langtidsmelding. Samtidig vil investeringsnivået ligge høyt også i årene fremover, noe som kan gjøre personellmangelen enda mer prekær. Arbeiderpartiet, Senterpartiet og Kristelig Folkeparti har ansvaret for skjevheten i bevilgningene. Med Høyres budsjettopplegg de seneste år ville man ha oppfylt målsettingene Stortinget vedtok i 1993, sier Godal.
