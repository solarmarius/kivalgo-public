
Stortinget, 12. februar 1997
Pressemelding fra Jan Tore Sanner, Høyre
Reform 94 skaper tapere
- Høyre foreslår et praktisk løp i videregående skole
Høyrerepresentantene Siri Frost Sterri og Jan Tore Sanner la onsdag frem et privat lovforslag (Dokument 8) om opprettelse av et alternativt, mer praktisk rettet løp i videregående skole innenfor rammen av lov om fagopplæring i arbeidslivet.
- Det er for lite fleksibilitet i Reform 94. Det rammer særlig teorisvake eller lite teorimotiverte elever. For disse elevene fungerer Reform 94 dårlig. Det blir for mye teori og for lite praksis. Konsekvensen er at mange elever resignerer - ikke fordi de ikke har potensiale til å bli gode fagarbeidere, men fordi Reform 94 ikke tar hensyn til ulikhetene elevene imellom. Det er allerede slått alarm fra flere hold bl.a fra Lærerforbundet og grupper som jobber med forebyggende arbeid blant barn og unge. Det pekes på at Reform 94 skaper tapere og har økt skoletrettheten blant mange elever.
- Høyre fremmer derfor forslag om å etablere et alternativt, mer praktisk rettet løp i videregående skole innenfor rammen av lov om fagopplæring i arbeidslivet. Et slikt alternativ vil gi et bedre tilbud til elever som etter endt grunnskole ønsker en yrkesrettet opplæring, men som vil ha store problemer med hovedmodellen i Reform 94.
- Det er liten uenighet om at mange fag forutsetter at fagarbeideren har mer teoretisk kunnskap enn tidligere. Det er også bred enighet om at en god basis av almenkunnskap vil øke den enkeltes muligheter på fremtidens arbeidsmarked. Høyre ønsker derfor ingen generell reduksjon av teorikravene på de yrkesfaglige studieretningene. Det er imidlertid grunn til å se på om det legges for stor vekt på almenfaglig teori og for liten vekt på yrkesrettet teori.
