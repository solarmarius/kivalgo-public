
Høyres Hus, Oslo, 9. august 1995 kl. 13.00
Høyres leder Jan Petersen
Med forbehold om endringer
Partiet, makten og staten
Høyres Arbeidsutvalg bestilte i våres en samlet fremstilling, et notat, om arbeiderbevegelsens maktstilling i Norge fra en arbeidsgruppe ledet av Vidar Helgesen. Det ble ikke noe notat, det ble en bok, som Høyre i dag presenterer.
Såvidt vites er det første gang det er laget en samlet fremstilling av arbeiderbevegelsens makt. Vi kjenner en rekke enkeltsaker om partiutnevnelser til nøkkelstillinger i samfunnet. Vi har sett enkeltoppslag om bevegelsens organisasjonsnettverk. Vi har politiske diskusjon om statens makt i samfunnet. Men dette er den første samlete oppstilling. Mye er kjent stoff, en del er nye problemstillinger.
Boken gir faktiske opplysninger, uten polemikk. Når Høyre publiserer den, er det naturligvis fordi det dreier seg om politikk.
Det dreier seg om konsentrasjon av makt på få hender i det norske samfunnet.
Det dreier seg om politisk ukultur.
Det dreier seg om en bekymringsfull utvikling i det norske demokratiet.
Det dreier seg om at regjeringens ledelse, og ledelsen i Arbeiderpartiet, ikke viser vilje til å forstå problemet.
Høyre ønsker en debatt om maktforholdene i det norske samfunn, og vi vil starte der det er samlet mest makt: På Youngstorget. For å få til en slik debatt, må folk få kjennskap til de faktiske forhold om Aps makt. Derfor har vi bestilt denne rapporten, og jeg håper den skal bli folkelesning.
Det er for mye makt samlet på for få kontorer rundt Youngstorget. Arbeiderbevegelsen, der de viktigste aktørene er Arbeiderpartiet, LO og Arbeidernes Opplysnings Forbund (AOF), har en enorm kraft. Partiet styrer staten, en stat som med partiets hjelp stadig vokser, med en meget systematisk maktutøvelse. Staten har igjen stadig mer kontroll over dels norsk næringsliv - «markedet» - men også over det forskere liker å kalle det sivile samfunn: frivillige organisasjoner og den enkeltes og familienes hverdag - det som skal være uavhengig av både stat og marked. Og Arbeiderpartiet gjør det til stadighet klart at partiet vil legge mer av samfunnet inn under politisk kontroll. Thorbjørn Jagland holder stadig fast på at han ønsker mer politikk - mindre marked og privat.
Hovedsaken for Høyre er at makten må spres på flere hender i Norge. Det er kjernen i et levende demokrati og et mangfoldig samfunn. Det er kjernen i Høyres politikk.
Formålet med boken, og med å trekke opp en større debatt om maktkonsentrasjon, er flere:
For det første vil vi dokumentere for folk flest hvilken makt Arbeiderpartiet har:
- Arbeiderbevegelsen er i seg selv en stor maktfaktor, og tildeler Arbeiderpartiet en økonomisk og organisatorisk styrke utover det valgresultatene skulle tilsi, og som andre partier bare kan drømme om.
- Arbeiderpartiet har enorm makt over staten - langt mer enn den folkevalgte makt skulle tilsi. Dermed kan Ap styre selv når det ikke skal styre.
- Arbeiderpartiet gavner sine kamerater i arbeiderbevegelsen gjennom et stort antall direkte og indirekte støtteordninger, regler og lover.
- Ap-staten har voksende makt over næringslivet, med Ap-personer i viktige posisjoner knyttet til de fleste statsbedrifter og på de uavhengige kontrollposter knyttet til norsk økonomi.
For det andre vil vi ha en debatt om vilkårene for mangfold og maktbalanse i det norske samfunn anno 1995. Det er bare Arbeiderpartiets ledelse som ikke ser hvilket problem maktkonsentrasjonen rundt Arbeiderpartiets ledelse er. Thorbjørn Jaglands tolkning av norsk og internasjonal historie er et eksempel på det
- når han på Stortingets talerstol i fjor snakket om Norge som (sitat) «dette landet, som Arbeiderpartiet har skapt»
- når han på AUFs sommerleir beskriver sosialdemokratiet og sosialisme som (sitat) «den sterkeste politiske drivkraft i de to århundrene som har fulgt etter den franske revolusjon»
- når han i følge Arbeiderbladet sier (sitat) «med Arbeiderpartiets inntreden på den politiske arenaen i dette århundret, så har jo staten blitt demokratisert»
Lederen for arbeiderbevegelsens politiske arm demonstrerer at han har et nærsynt perspektiv på politisk mangfold og demokratibygging. Derfor må jeg konstatere: «Det største problemet er at Arbeiderpartiet ikke synes det er noe problem», slik også Ronald Bye har sagt.
For det tredje vil vi konsekvent være en vaktbikkje overfor sammenblanding av politikk og forvaltning - og ha et kritisk blikk på Arbeiderpartiets holdning til maktutøvelse. Vi mener demokratiet trenger:
- Større åpenhet i statsforvaltningen, mer profesjonalitet og mindre partipolitisk dirigering i embedsverket.
- Kritisk søkelys på LOs formelle og uformelle makt.
- Mindre korporatisme i lukkede rom - og mer like muligheter for innflytelse for organisasjonene i nærings- og arbeidslivet.
- Kritisk søkelys på de mange eksklusive sugerør som arbeiderbevegelsen har i statens kasser.
- Kritisk søkelys på sammenblandingen av parti, fagbevegelse og forvaltning i en rekke kommuner.
For igjen å referere Jaglands uttalelse om at «Arbeiderpartiet har demokratisert staten». Det Ap har gjort, er snarere at de har «partipolitisert» staten.
For det fjerde innebærer boken en utfordring til de andre partiene. Vi beskriver ikke ulovlige forhold i boken. Men viktige deler av det som tas opp er eksempler på særfordeler til ulike deler av arbeiderbevegelsen, vedtatt av et flertall på Stortinget. Vi tror ikke Arbeiderpartiets vekslende støttespillere i de ulike sakene fullt ut har øynet de samlede konsekvensene av disse vedtakene. Denne boken kan bli en vekker.
For det femte vil vi skape en bredere forståelse for sammenhengen mellom maktkonsentrasjon i det norske samfunnet og behovet for en annen politikk for maktbalanse og mangfold:
- Mer makt tilbake til familiene og til forbrukerne.
- Større uavhengighet for den frie tanke - i forskningen, kulturen, mediene og organisasjonene.
- Mer nytenking om tjenestetilbudet i det offentlige
- Mindre statlig dominans i norsk økonomi.
- Mindre statlig eierskap over næringslivet.
Disse spørsmål henger sammen. De dreier seg alle om hvilken retning samfunnet skal ta. Mer maktkonsentrasjon eller mer maktbalanse. Mer enhet eller mer mangfold. Det er velgerne som ved valg har nøkkelen til hvilken retning det norske samfunnet skal velge.
Høyre har i dag lagt frem hovedpunkter fra en grundig dokumentasjon av hvor overveldende Arbeiderbevegelsens makt er i Norge. Det er nå tvingende nødvendig å gå gjennom alle sider ved maktkonsentrasjonen og ukulturen. (Vårt demokrati tåler ikke at denne ene politiske bevegelsen sikrer seg makt som kan opprettholdes uansett velgernes dom.)
Det er nødvendig at Thorbjørn Jagland og Arbeiderpartiet forstår alvoret i situasjonen. Han kan bidra til dette ved å slå klart og entydig fast at demokratiet er viktigere enn sosialdemokratiet og at maktbalanse er viktigere enn makt.
Jeg inviterer Arbeiderpartiets leder til debatt.
