
Høyres Hus, Oslo, 30. september 1996, kl. 12.30
Børge Brende, leder for Høyres programkomite
30. september 1996
Presentasjon av forslaget til program for Høyre for stortingsperioden 1997 - 2001
En skattepolitikk for maktspredning og personlig ansvar
Det norske skattenivået er i europeisk toppklasse. Dermed svekkes den private sparingen og vekstkraften i økonomien. I dag koster det en krone og femti øre å drive inn en ekstra skattekrone. Den siste skattekronen er derfor mer verd hos familiene og hos bedriftene enn hos staten. Vår felles evne til å løse velferdsutfordringene er mindre enn den kunne blitt med en politikk for lavere skatt.
Høyre har tillit til at folk kan ta ansvar for sin egen tilværelse. Hovedpunktene i Høyres skattepolitikk er:
En skattepolitikk for bedriftene
Et redusert skatte- og avgiftstrykk vil bidra til lavere kostnader i det private næringslivet, mer stabile priser og økonomisk fremgang for samfunnet. I dagens situasjon er det eksempelvis utsikter til at et dyrt lønnsoppgjør kan sette igang prisstigningen. Lavere skatter på inntekt kan gi folk reallønnsøkning uten en altfor kraftig lønnsvekst. Dermed gir skattelette en mer gunstig kostnadsutvikling for bedriftene og bedret konkurranseevne.
Dagens delingsmodell innebærer en urimelig diskriminering av aktive eiere som satser egne penger i egen bedrift. Høyre vil forbedre delingsmodellen og i større grad likestille aktive og passive eiere. Høyres programkomité foreslår å bedre forholdet mellom innsats, risiko og belønning for nyetablerere ved å opprette en egenkapitalspareordning for nyetablerere etter mønster av dagens BSU-ordning. Høyre vil fjerne diskriminering av små og mellomstore bedrifter og gi dem innpass på nye områder ved å fjerne alle skatte- og avgiftsmessige konkurransefortrinn det offentlige har i forhold til private konkurrenter.
En skattepolitikk mot arbeidsledigheten
Summen av de høye marginale skattesatsene og avgiftene som arbeidsgiveren betaler, skaper en «skattekile». Skattekilen er differansen mellom hva de ansatte koster bedriften og hva vi sitter igjen med etter skatt som arbeidstagere. Gjennom å fjerne toppskatten på vanlige inntekter, vil Høyre styrke innsatsen, tjenesteproduksjonen og sysselsettingen. Når staten tar mindre av verdiskapningen, blir det mulig å tilby og kjøpe tjenester som i dag priser seg ut.
En skattepolitikk for privat norsk eierskap
Som et middel mot den statlige maktkonsentrasjonen, ønsker Høyre å bruke skattepolitikken for å styrke det private eierskapet i norske bedrifter. Høyre ønsker å bedre vilkårene for egen pensjonssparing og sparing i egen bedrift. Formuesskatten er det kanskje viktigste hinderet mot produktive investeringer i norsk næringsliv. Høyre vil fjerne formuesskatten i løpet av stortingsperioden.
De nærmeste årene står vi overfor en høstningsfase i petroleumssektoren. Den norske stat vil bygge opp en betydelig finansiell formue. Det kan ytterligere styrke maktkonsentrasjonen på statens hender. Vårt forslag til reform i folketrygden vil bety at sparingen i langt større grad skjer på mange private hender fremfor statens ene. På den måten kan man erstatte statlig sosialisering av næringslivet med norsk privat eierskap i store virksomheter.
En skattepolitikk for kontinuitet over generasjonene
Høyre er opptatt av balanse mellom generasjonene. En reform der tilleggspensjonene blir privat eiendom ved at en del av trygdepremien spares individuelt i private fond vil gi økt trygghet for morgendagens pensjoner. Samtidig unngår vi at dagens barn og unge får en tyngre skattebyrde om noen år enn den vi selv er villig til å bære.
