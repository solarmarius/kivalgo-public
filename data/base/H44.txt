
Stortinget, 8. juni 2001
Inge Lønning
Hard medfart for Giskes \"kvalitetsreform\"
Det er ikke mye igjen av statsråd Giskes "kvalitetsreform" for høyere utdannelse etter komitebehandlingen i Stortinget.  Statsråden lider nederlag på viktige områder, samtidig som flertallet i vedtaks form trekker opp de økonomiske betingelser som må være til stede før endringene kan settes ut i livet. Høyre legger stor vekt på at disse vedtakene vil gjøre det mulig å hindre at Giskes "kvalitetsreform" fører til svekket kvalitet både i undervisning og forskning.
Det er oppsiktsvekkende at statsråden ikke engang får støtte fra Arbeiderpartiet når det gjelder kriterier for universitetsstatus og spørsmålet om hvem som skal ha ansvaret for kvalitetssikring og akkreditering innenfor høyere utdannelse. Også Arbeiderpartiet er nå om enn motstrebende - med på at ansvaret for akkreditering og kvalitetssikring skal ligge hos et uavhengig organ.
Høyre er skuffet over at Fremskrittspartiet går sammen med Arbeiderpartiet i et så viktig spørsmål som studiefinansieringen, hvor de to partiene nå sørger for at hele stipendandelen blir avhengig av avlagte vekttall. Høyre og  sentrumspartiene får derfor ikke flertall for en modell som ville kombinere trygghet for studentene med en stimulans til å gjennomføre studiene på normert tid.
Høyre er også skuffet over at Senterpartiet har brutt med de to andre sentrumspartiene, og isteden går sammen med Arbeiderpartiet både for å hindre at det blir mulig å prøve andre organisasjonsmodeller, og for å påtvinge institusjonene ansatte ledere på instituttplan.  Høyre går i begge spørsmål inn for å gi institusjonene valgfrihet
