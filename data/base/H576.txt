
Pressemelding, Høyres Stortingsgruppe, 4. juni 1998
Kristin Krohn Devold
Nei til promillegrense til sjøs
Høyre stemte i dag imot innføringen av en fast promillegrense til sjøs, enten den er på 0.5 eller 0.8 promille. «Det er allerede i dag lovforbud mot å føre båt når man er beruset, og politiet sier at denne bestemmelsen er tilstrekkelig til å hindre uansvarlig oppførsel på sjøen», sier Devold, og fortsetter «Vi mener at en generell skikkethetsbestemmelse er den beste løsningen».
I proposisjonen legges det vekt på «det store antall ulykker på sjøen», med kombinasjonene store fritidsbåter, høy fart og promille. Tallet på dødsulykker i småbåter er imidlertid i motsetning til hva Regjeringen gir inntrykk av redusert, og de fleste av de ca. 35 ulykkene i året skjer uten promille. Konklusjonen i proposisjonen er at innføringen av en fast promillegrense ikke vil ha noen effekt. «Likevel vil Bondevikregjeringen forby adgangen til noen pils eller glass med hvitvin for båtfolket», understreker Krohn Devold.
For at dette lovforbudet skal bli effektivt må det innføres promillekontroller til sjøs. «Dette er meningsløs bruk av politiets ressurser. Sjøpolitiet har allerede i dag ressursknapphet. De trenger mer ressurser, ikke nye oppgaver hvor fornuften settes til side og hvor formyndersamfunnet for råde», konkluderer Krohn Devold.
