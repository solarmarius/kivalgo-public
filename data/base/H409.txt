
Pressemelding, 12. august 1997
Valgkampåpning, Vestregionen i Akershus Høyre
Jan Petersen
Hagen sprer politisk tåketeppe
Høyre foreslo i går å la en halv million skattebetalere slippe toppskatt. Dette gjelder inntekter på under 300 000 kroner. Reaksjonene skuffer:
Carl I. Hagen avviklet under valgkampen i 1993 Fremskrittspartiets forpliktelse til reduksjoner i inntektsbeskatningen. I dag markerer partiet seg utelukkende som en tilhenger av økte offentlige utgifter, som skal finansieres med automatiske skatteøkninger.
Carl I. Hagen gikk i går til et kraftig angrep på Høyre og beskyldte oss for manglende vilje til å stå ved våre skatteløfter, og manglende evne til å satse på helse, eldreomsorg og kriminalitetsbekjempelse. Vi er skuffet over at Fremskrittspartiet bryskt avviser forslag om skattelettelser. Vi hadde ventet at han ville være enig. Riktignok sier Hagen at han rider på en sosialdemokratisk bølge, men vi håper dette ikke medfører at han vil føre Aps skattepolitikk. Hagen må nå avklare:
* Hvor mye høyere skal momsen bli med Fremskrittspartiets politikk?
* Hvor høy skal Fremskrittspartiets helseskatt og pensjonsskatt bli?
* Er Hagen overhodet enig i at grensen for toppskatt må heves?
Ved å gi en meningsløs fremstilling av Høyres politikk sprer Hagen et politisk tåketeppe over valgkampen.
Arbeiderpartiet driver politisk tåketale
Fra 1992 til 1995 økte antallet skattebetalere som måtte betale toppskatt med over 100 000 som en følge av Arbeiderpartiets politikk. Regjeringen har bevisst latt være å justere innslagspunktet for toppskatten tilstrekkelig til å møte lønnsutviklingen. Prognoser viser at antallet skattebetalere som vil betale toppskatt i 1997 kan stige til over 900 000.
Arbeiderpartiets finanspolitiske talsmann Bjørnar Olsen sier han vil vurdere toppskatten og at den ikke bør ramme vanlige inntekter. På denne måten tar han avstand fra Arbeiderpartiets mangeårige politikk.
Statsråd Jens Stoltenberg må nå komme på banen og avklare hvem som har topplønninger i Arbeiderpartiets terminologi.
