
Skien 12. oktober 1996 kl. 13.00
Jan Petersen
Pressemelding 12. oktober 1996
Høyres regionale programkonferanse
Presseutdrag
Nødvendig å senke den kriminelle lavalder
Den siste tiden har det vært sagt og skrevet mye om «barneranerne» i Oslo. Dette er alvorlige lovbrudd som er utført av barn og ungdom. Mange av de impliserte er under den kriminelle lavalder, og kan derfor ikke straffes for sine handlinger. Fra flere hold innen politiet, fra barnevernet og fra ungdommene selv blir det hevdet at mange av ungdommene det er snakk om, er klar over at den kriminelle lavalder er 15 år, og spekulerer i dette når handlingene begås. Høyre har tidligere fremmet et forslag om å senke den kriminelle lavalder. Den siste tids utvikling gjør det naturlig og nødvendig å ta opp igjen dette forslaget.
Straffetrussel er selvfølgelig ikke noen tilstrekkelig garanti for at ungdom under lavalderen ikke begår handlinger som rammes av straffeloven, men betydningen av en straffetrussel skal heller ikke undervurderes.
Poenget med senkning av den kriminelle lavalderen er ikke å få muligheten til å putte 14 åringer i fengsel. Det vil ikke være noen aktuell løsning, men det kan være andre straffealternativer som er aktuelle. Det mest nærliggende er kanskje samfunnstjeneste. Det er også nødvendig å vurdere i hvilken grad adgangen til å overføre saker til megling i konfliktråd skal utvides. I dag forutsetter slik overføring av saker frivillighet og for personer under 18 år kreves det i tillegg godkjennelse av vergen. Nå vil nok i de fleste tilfeller en slik overføring til megling i konfliktråd bli tatt imot med takk av vergene. Men vi bør vurdere å ta denne ordningen hyppigere i bruk.
Sakene har også illustrert et annet poeng. De hjemlene som i dag finnes i barnevernloven for å anbringe barn og ungdom med store atferdsproblemer, benyttes i liten grad. Fylkesnemndene, som avgjør disse spørsmålene, bruker simpelthen ikke de virkemidlene de har til rådighet. De mener at barnevernslovens forarbeider avklarer at det ikke er adgang til å bruke hasteparagrafen i kriminalitetsforebyggende øyemed. Den gang loven ble vedtatt, var de problemstillingene vi i dag ser ukjente. Vi må derfor vurdere om det er nødvendig med lovendringer for å slå utvetydig fast at hasteparagrafen skal kunne brukes også for å forebygge kriminalitet.
Som en kuriositet, kan det nevnes at Regjeringen i kriminalmeldingen som ble fremlagt i 1992, ønsket å heve lavalderen til 16 år. En slik endring vil være et alvorlig feilgrep som Høyre på det sterkeste vil advare mot, og bekjempe.
