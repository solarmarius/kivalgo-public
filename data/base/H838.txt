
Oslo, den 10. juni 1999
Oddvard Nilsen
Høyre sikrer fortsatt flyrute på Leirin!
Høyre har ved behandlingen av Revidert Nasjonalbudsjett gått inn for at Fagernes Lufthavn, Leirin skal inn på det ordinære kortbanenettet i løpet av 2000. Det bør så raskt som mulig utlyses anbud for en treårsperiode på denne ruten, slik at den kan starte opp fra 1. april 2000.
Driftstilskuddet for den nåværende flyruten faller bort fra 1. august 1999. For å sikre kontinuiteten på flyplassen vil Høyre bevilge 3 mill kroner slik at Samferdselsdepartementet sammen Opplands fylkeskommune kan finne et midlertidig ruteopplegg for resten av året. Neste års tilskudd for flyruten vil bli innarbeidet i statsbudsjettet for 2000.
Høyres forslag om fortsatt flyrute sikres flertall ved hjelp av Arbeiderpartiet. Høyre vil yte tilskudd til flyruten fordi den bedrer kommunikasjonene og skaper positive ringvirkninger for reiselivet i regionen. Nå er det viktig at innbyggerne og næringslivet i Valdres støtter opp om flyruten og viser at den er liv laga, sier Oddvard Nilsen.
