
Oslo, den 3. juli 2000
Jan Petersen om oppgavefordelingsutvalgets innstilling:
- Overkommune? Nei takk!
Flertallet i oppgavefordelingsutvalget vil gi fylkene mer makt over kommunene ved å gi fylkesplanen generelt forpliktende virkning. Dette betyr mer makt til fylkeskommunene på bekostning av kommunene og mindre muligheter for kommunene til å bestemme bruken av arealene sine. Det er Høyreleder Jan Petersen sterkt uenig i:
- Jeg mener vi skal gå motsatt vei og spør om vi trenger fylkeskommunen. Vi bruker for mye penger på å produsere planer i stedet for å yte innbyggerne tjenester.
- Fylkeskommunen er satt under debatt fordi den ikke løser oppgavene sine godt nok og fordi den aldri har funnet sin plass i forvaltningssystemet. Den er en papirmølle. Nå har vi en historisk mulighet til å få mindre byråkrati i Norge ved å fjerne et unødvendig nivå. Jeg er svært overrasket over at utvalget velger å gå i stikk motsatt retning.
Petersen vil styrke kommunene når fylkeskommunen blir nedlagt:
- Det er kommunene som er nærmest befolkningen og næringslivet i sitt område, og som vet best hvordan arealene i kommunen bør brukes. Når Høyre vil fjerne fylkeskommunen vil vi samtidig styrke de vanlige kommunene. Det vil bety den største satsningen på det lokale selvstyret i Norge på mange tiår, slår Petersen fast.
