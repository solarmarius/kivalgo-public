
Stortinget, 7. november1996
Pressemelding fra Høyres leder, Jan Petersen
Oppsiktsvekkende forlik mellom Ap, KrF og SV
I et oppsiktsvekkende forlik har AP, KrF og SV satt alminnelige hensyn til forbrukere og skattebetalere til side. Stortingsinnstillingen som egentlig omhandler omdanning av NSB og Postverket til såkalte særlovselskaper har utviklet seg et forlik som strekker seg betydelig ut over dette, og som i praksis vil sementere en varig ulønnsom drift i de ovennevnte selskapene. Forliket innebærer bl.a.:
* NSB og Postverket blir særlovsselskaper. Dette er en særskilt rettslig konstruksjon som er funnet opp av det AP/LO sammensatte "Kostøl-utvalget".
* Det iverksettes et program for asfaltering av veier i fire utpekte fylker. Total kostnadsramme er 463 mill. kr., hvorav Møre og Romsdal får 170 og Nordland 110.
* NSB pålegges å opprettholde nattoget på Raumabanen, til tross for at dette gir store underskudd.
* Det legges føringer på hvordan strukturen på postkontornettet skal være.
Dermed blandes helt ulike forhold sammen, og forliket innebærer i sin konsekvens at alminnelige hensyn til forbrukere og skattebetalere er tilsidesatt på en måte som bryter med vanlige normer for god forvaltning av samfunnets samlede ressurser. Samtidig er det blitt klargjort at det egentlig formål med omdannelsen til særlovsselskaper har vært å tilfredsstille krav fra LOs medlemmer - ikke å sette selskapene bedre i stand til å møte fremtidens utfordringer. For å oppnå dette har AP måttet gi store innrømmelser overfor andre særinteresser. Dette har igjen medført at AP øker utgiftene på statsbudsjettet. Jeg vil minne om at regjeringens forslag til statsbudsjett i seg selv er et opplegg for høyere prisstigning, noe som innebærer at den neste år blir dobbelt så høy som i år. Dette "forliket" forsterker denne negative utviklingen.
