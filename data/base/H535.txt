
Pressemelding, Florø, 28. august 1997
Jan Petersen
Fjern hindrene for småbedriftene
En ettermiddag i Florø gir mye å glede seg over, men også stoff til ettertanke. Sogn og Fjordane har privat tiltakslyst i rikt monn. Men dessverre slipper heller ikke Florø unna det regelverket som kveler våre små og mellomstore bedrifter, sier Høyres leder Jan Petersen. Petersen fortsetter: Skal denne virksomheten utvikle seg, er det ikke nok å hjelpe småbedriftene over hindrene - vi må fjerne hindringene.
Momskompensasjon til private
Momsreglene er slik at Kommune-Norge betaler moms hvis kommunen bruker et privat vaskeri. Hvis vaskeriet er kommunalt slipper kommunen moms. Dermed kan ikke private vaskerier konkurrere på lik fot. Resultatet er ofte at innbyggerne får unødig dyre og dårlige tjenester. Høyre vil endre regelverket slik at kommunene ikke taper penger på å bruke private firmaer for å gi innbyggerne bedre tjenester.
Ingen moms på overnatting
Victoria Hotell her i byen kan etter valget få et nytt problem. Allerede i dag er reiselivsnæringen presset av det særlig høye norske kostnadsnivået og av sterk konkurranse fra andre nordiske land. Nå truer regjeringen med å innføre moms på reiselivstjenester. Det vil ramme lønnsomhet og sysselsetting hardt i deler av landet der denne næringen utgjør et tyngdepunkt.
Høyre går mot moms på overnattinger. De mange tusen ansatte og de mange bedriftene i reiselivsnæringen har krav på en avklaring i momsspørsmålet før valget.
Enklere og lavere skatt
Skatteregler er et gjennomgangstema i alle små og mellomstore bedrifter. Høyre vil forbedre delingsmodellen slik at diskrimineringen av aktive eiere opphører. Smertepunktet i delingsmodellen er den store forskjellen i beskatning av arbeidsinntekt og kapital. Høyre vil redusere dette problemet ved å frita alle vanlige inntekter for toppskatt og redusere marginalskatten. Samtidig har Høyre programfestet å fjerne den særnorske formueskatten - som i praksis er blitt en dobbeltbeskatning av sparepenger.
Høyre vil stemme mot alle forsøk på å heve arveavgiften da dette medfører urimelig belastning ved generasjonsskifter i familiebedrifter.
