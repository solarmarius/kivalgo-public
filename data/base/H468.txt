
Oslo, den 19. mai 1997
Børge Brende, Høyres 1. nestleder
Høyre om KS-utvalg:
Eneste logiske konklusjon er at fylkeskommunen må bort
- Det er gledelig at også KS ser at fylkeskommunen ikke fungerer. Men dessverre kommer ikke KS frem til den eneste logiske konklusjon: at fylkeskommunen like godt kan nedlegges, sier Høyres nestleder, Børge Brende, i en kommentar til at et politisk utvalg oppnevnt av Kommunenes Sentralforbund konkluderer med at fylkeskommunen er overmoden for reformer.
- Det blir patetisk når Sundsbø-utvalget forsøker å finne på nye oppgaver til fylkeskommunen, bare for å kunne forsvare dens eksistensberettigelse. Det er ikke noe poeng i seg selv å opprettholde et system som alle er enige om at ikke fungerer. Jeg mener det er unødvendig at man i et land som Norge har tre forvaltningsnivåer. Tre forvaltningsnivåer innebærer at vi bruker for mye ressurser på byråkrati og administrasjon, sier Børge Brende.
- Idag står det over 300.000 mennesker i sykehuskø i Norge, og det til tross for at vi aldri har brukt mer penger på helsevesenet. Det er et signal om at vi må bruke ressursene mer effektivt og slutte å sløse bort skattebetalernes penger på overflødig byråkrati. Høyre vil prioritere de offentlige kjerneoppgavene, som å gi bedre behandling til flere pasienter, i stedet for å gi kunstig åndedrett til fylkeskommunen, sier Børge Brende.
- Høyre er helt på linje med Sundsbø-utvalget når det går inn for en opprydding i rollefordelingen i offentlig sektor. Dagens system fører ofte til ansvarsfraskrivelse mellom stat og fylkeskommune. Fylkeskommunens oppgaver kan med fordel overføres til staten og til primærkommunene. Dette vil føre til en klarere ansvarsfordeling i offentlig sektor, sier Børge Brende.
- Det er en myte at en nedleggelse av fylkeskommunen vil føre til en svekkelse av lokaldemokratiet. Hvis en del av fylkeskommunens oppgaver overføres til primærkommunene vil dette tvert imot revitalisere lokaldemokratiet, avslutter Brende.
