
Pressemelding Høyres ordførerkonferanse, Oslo, 14. mars 1997
Jan Petersen
Senterpartiet rører ved kirkens frihet
I helgen skal Senterpartiet vedta sitt program for neste stortingsperiode. Hvis partiet følger sin egen programkomité, vil Senterpartiet gå inn for å la likestillingsloven gjelde også i Den norske kirke.
Høyre mener det er behov for å slippe til flere kvinner som prester. Men behovet for flere kvinner på prekestolen må ikke friste oss til å ofre et enda viktigere prinsipp: At kirken må ha full uavhengighet i trosspørsmål.
Arbeiderpartiet gikk på landsmøtet i høst inn for å bruke likestillingsloven på kirken. Sammen med Senterpartiet kan Arbeiderpartiet nå få flertall for å gripe inn i Kirkens indre liv. Hvis det skjer blir statskirken litt mer stat og litt mindre kirke. Hvert lite skritt i denne retning er uheldig fordi det åpner for politisk overstyring av menighetene og den åpen folkekirken.
Høyre har tillit til at Kirken lytter til signaler fra samfunnet, blant annet om synet på kvinnelige prester. Når Kirkemøtet har behandlet spørsmålet flere ganger, og poengtert ønske og behov for flere kvinnelige prester i Den norske kirke, burde det være et ytterligere signal til politikerne om å holde fingrene av fatet.
