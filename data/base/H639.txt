
Innledning på møte i Høyres Sentralstyre, tirsdag den 13. oktober 1999
Presseutdrag fra Jan Petersen
Korstog mot byråkrati  slipp skaperkraften løs
Et budsjettsamarbeid som inkluderer Høyre bør markere startskuddet for en offensiv mot byråkrati og detaljreguleringer.
For Høyre er denne kampen viktig. Detaljregulering og byråkrati er ikke bare sløsing med penger og verdifull arbeidskraft i en tid da det er mangelvare  det vitner også om en grunnleggende mistillit til folk flest, enten det er læreren, småbedriften, legen, bonden eller kommunen som ser skjemabunkene vokse til nye høyder.
Høyre har en visjon om Det skapende Norge. Vi vil ha mer personlig og lokalt initiativ og kreativitet. Vi vil slippe skaperkraften løs. Byråkrati og detaljreguleringer er en trussel mot denne visjonen. Byråkrati og detaljreguleringer er basert på mistillit og skaper resignasjon og passivitet når det vi trenger er skaperkraft og mer personlig ansvar.
Vi legger oss til nytt byråkrati hele tiden. Bare se på de siste månedene. For utbetaling av kontantstøtten valgte vi en dyr og byråkratisk modell. Omtrent samtidig ble det innført et uhyre detaljert båtregister som fikk selv de sindigste småbåteiere til å rase. Til sammen koster de to ordningene samfunnet nesten 90 millioner kroner. Det er resultatet av et par måneders byråkratisering av samfunnet. Forsøkene på å slå tilbake er spredte og usystematiske.
Jeg ser at næringsminister Lars Sponheim varsler et arbeid for å redusere skjemaveldet for småbedriftene. Det er bra - lykke til! Initiativet var etterlengtet. Men det er ikke nok med slike enkeltinitiativ. Det er behov for et samlet grep. I dag interpellerer Høyres Sverre Hoddevik for å få ryddet av veien skadelige utslag av de nye reglene om byggesaksbehandling.
Det er behov for en avbyråkratiseringskommisjon i Norge. Den må sette lys på kostnadene i form av sløsing med penger og arbeidskraft  ikke bare for det offentlige, men også for folk flest, bedrifter og ansatte.
Dernest  og viktigst  bør den fremme forslag til avskaffelse eller forenklinger av regelverk og forskrifter. Ingen områder bør være fredet.
Sektorer som lenge har lidd under byråkrati, detaljstyring og manglende lokal frihet er skoleverket, helsevesenet og landbruket. Her bør kommisjonen gå hardt til verks. Men også statens behandling av kommunene bør under lupen. Hva koster for eksempel alle de forskjellige planene som kommunene og fylkeskommunene er pålagt å utarbeide  og hvilken nytte har vi av dem? Dette er spørsmål som kommisjonen bør finne svar på.
Kommisjonen bør også samle erfaringer fra frikommuner som er fritatt fra alle lover og regler annet enn dem som er nødvendige for å ivareta borgernes rettigheter. Et slikt frikommuneforsøk er et helt nødvendig ledd i arbeidet for å sikre mindre byråkrati og mer demokrati i kommunene.
Dernest: Hva med alle reglene som styrer folks dagligliv. Hva koster det  hva greier vi oss uten?
