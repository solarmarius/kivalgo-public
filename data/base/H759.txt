
Oslo, den 29. oktober 1998
Annelise Høegh, Høyres helsepolitiske talskvinne
Sterkere satsing på innsatsstyrt finansiering
Tiden er overmoden for gjennomgripende reformer i helsevesenet. For å redusere køene og heve kvaliteten, trengs nye virkemidler og ny organisering. Høyres budsjettopplegg kombinerer økt ressurstilgang med en omlegging til et helsevesen på pasientenes premisser:
* Økt satsing på innsatsstyrt finansiering, der pengene følger pasientenes valg
* En nasjonal sykehusplan, for å få en bedre funksjonsfordeling mellom sykehusene
* Avvikling av fylkeskommunen som sykehuseier
* Private aktører gis mulighet til å konkurrere om å få levere helsetjenester til det offentlige, f. eks. utbygging og drift av sykehus
Høyres alternative budsjett styrker satsingen på innsatsstyrt finansiering i helsevesenet med 200 mill kr i forhold til Regjeringens forslag. Dagens system for innsatsstyrt finansiering belønnner ikke sykehusenes aktivitet i den grad som er nødvendig for å skape et effektivt system. Høyre vil derfor øke stykkprisandelen til sykehusene fra 45 til 55 pst, og la disse pengene gå direkte til sykehusene, ikke om fylkeskommunene.
Andre satsingsområder
Kamp mot kreft
Høyre vil styrke kampen mot kreft, og foreslår økt satsing på mammografiscreening og forskning. Høyre øker med 20 mill kr på disse områdene i forhold til regjeringens forslag. Høyre vil trekke private røngteninstitutter inn i et samarbeid, slik at mammografiscreeningen raskere kan gjøres landsdekkende.
Behandlingsreiser til utlandet
Høyre vil bedre mulighetene for flere kronikergrupper til å få behandling i varmere klima. Vi foreslår å sende prøvegrupper på behandlingsreiser til utlandet, for å få evaluert effekten av klimabehandling for forskjellige grupper muskelsyke.
Legemidler
Høyre vil ikke støtte regjeringens forslag om å stramme inn på legemiddelområdet gjennom å utvide referanseprissystemet for legemidler. Regjeringens forslag gjør det vanskeligere og mer kostbart for pasienter å få tilgang til nye og innovative medisiner, noe som særlig rammer kronikere. Erfaringer fra andre land viser at slike innsparinger på legemiddelområdet fører til langt større økning av andre helseutgifter.
Økt særfradrag for alder
Høyre foreslår igjen å sette opp særfradraget for alder fra 12 000 kr til 17 640 kr, slik det var frem til 1. januar 1998. Høyre fikk desverre ikke gjennomslag for uendret aldersfradrag i forhandlingene med regjeringen om budsjettet for 1998. Vi håper regjeringspartiene denne gangen vil bli med på å rette opp dette.
