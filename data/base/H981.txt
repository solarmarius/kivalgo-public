
3. november 2000
Høyres Stortingsgruppe
FORTSATT HØYRE-SATSING PÅ UTDANNELSE OG FORSKNING
Høyres alternative budsjett for 2001 fortsetter satsingen på utdannelse og forskning med en økning utover Regjeringens forslag på vel 800 mill. kr til prioriterte formål. I tillegg øker Høyre avsetningen til Forskningsfondet med 1 milliard kr utover Regjeringens forslag. De viktigste økningene i Høyres forslag - utover milliarden til Forskningsfondet - er:
Høyere utdannelse og forskning (280 mill. kr)
Studiefinansiering (195 mill. kr)
Øket timetall i grunnskolen (125 mill. kr)
Private skoler og private høyskoler (68 mill. kr)
Regjeringens budsjettforslag er særlig skuffende når det gjelder universiteter og høyskoler, som må tåle en reell nedgang i bevilgningene. Høyre foreslår en økning på 280 mill. kr. på dette området. Denne økningen retter opp Regjeringens kutt, og gjør det mulig å videreføre det viktige omstillingsarbeidet ved universitetene. Forslaget er et viktig bidrag i anstrengelsene for å opprettholde kvaliteten i undervisning og forskning. I tillegg styrker Høyre studiefinansieringen med 195 mill. kr, bl.a. for å rette opp Regjeringens kutt i gebyrstipendene for norske studenter i utlandet.
Høyre vil styrke kjernefagene i grunnskolen, og gjentar forslaget om å øke undervisningstiden i grunnskolen med en uketime for 1. til 7. klasse. Høyre foreslår også øket etterutdannelse for lærere i grunnskolen og videregående skole, med til sammen 60 mill. kr. utover Regjeringens forslag.
Høyre stemte ifjor imot forslaget om å bevilge midler til en utlånsordning for skolebøker i videregående skole. Erfaringene viser at Høyres innvendinger var vel begrunnet. Høyre går derfor imot forslaget om å bevilge 100 mill. kr til dette formålet i 2001. Høyre har isteden lagt inn midler til å styrke satsingen på utvikling av elektroniske lærebøker.
