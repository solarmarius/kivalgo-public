
4. april 1998
Høyres Stortingsgruppe
------------------------------------------------------------------------------------------------------------------
Høyre fikk gjennomslag for varmepumper
Høyre fikk i dag fullt gjennomslag for sitt forslag om en handlingsplan for å stimulere til økt bruk av varmepumper. Varmepumper utnytter nesten ubegrensede mengder med opplagret solenergi i omgivelsene, fornybar energi i form vann, fjell, jord og luft. Energien finnes i form av varme, men ved temperaturer som gjør at den ikke kan brukes direkte. Gjennom tilførsel av elektrisitet hever varmepumper temperaturen på varmen fra omgivelsene slik at den kan brukes til oppvarmingsformål. Varmepumper frigjør store mengder energi fordi de genererer mer kraft i form av varme enn de forbruker av elektrisitet. Varmepumper er både et viktig bidrag til enøk og god miljøpolitikk. Dersom varmepumper erstattet olje- og gassfyrte kjeleanlegg ville det redusere de norske utslippene av CO2 og SO2 betraktelig.
Med unntak av Fremskrittspartiet støttet komiteen Høyres forslag om at følgende tiltak skal vurderes:
1. Å satse på bred spredning av informasjon om varmepumpeteknologi.
2. Planmessig opplæringsvirksomhet overfor enøk-rådgivere og andre fagfolk.
3. Krav til varmepumpeinstallasjon i nye statlige, fylkeskommunale og kommunale bygg.
4. Stimulere e-verkene/husbanken til å tilrettelegge gunstige finansieringstilbud.
5. Fritak for investeringsavgift på varmepumper.
6. Krav i nye byggeforskrifter om at varmepumper skal vurderes på linje med konvensjonelle oppvarmingssystemer ved rehabilitering og nybygg.
