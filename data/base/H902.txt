
Oslo, den 21. mai 1999
Lars Arne Ryssdal:
Lovforslag om arbeidsformidling og utleie:
To steg frem og ett tilbake!
Regjeringen har i dag lagt frem et lovforslag om å fjerne dagens generelle forbud mot privat formidling av arbeidskraft og arbeidsutleie. Høyres medlem av kommunalkomiteen; Lars Arne Ryssdal, uttaler:
Det er gledelig at Regjeringen i dagens lovforslag har bestemt seg for å følge anbefalingene fra Blaalid-utvalget om å tillate privat arbeidsformidling og å lovfeste retten til utleie av arbeidskraft. Dette er reformer Høyre har kjempet for å få gjennomført i mange år.
Tiden er overmoden for å foreta denne liberaliseringen. I en tid med raske omstillinger etterspør både arbeidstakere og bedrifter mer fleksible løsninger. Det er imidlertid skuffende at forslaget har flere klare svakheter:
Mulig unntak for helsepersonell
Når statsråden mer enn antyder at det vil bli utarbeidet forskrifter som unntar helsepersonell fra mulighetene for arbeidsutleie, er dette skuffende. Helsesektoren er ett av de områder hvor det finnes de største arbeidskraftreservene, og hvor det er størst behov. Statsråden har ikke fremkommet med noen holdbar begrunnelse for å sette helsesektoren i en negativ særstilling.
Forslag om nytt, statlig vikarbyrå
Regjeringen foreslår å gi Arbeidsdirektoratet anledning til å ta betaling for enkelte formidlingsoppdrag, og ønsker videre å opprette et nytt statlig selskap som skal konkurrere med vikarbyråene. Forslagene begrunnes for dårlig, har en rekke uklarheter mht. selskapsmessig skille, konkurransevridning mm., og behovet for et statlig selskap er heller ikke godtgjort. Forslaget bør legges på is inntil en ny lov har fått virke en tid, og det har blitt avklart om det overhodet er behov for nykonstruksjonene.
Mulighetene for utleie kobles opp mot dagens bestemmelser i arbeidsmiljøloven om midlertidig ansettelser (§58a)
Retten til å drive utleie skal begrenses til de områder hvor det i dag er tillatt å foreta midlertidige ansettelser. Dette vil skape et nytt press på å få endret §58a i Arbeidsmiljøloven, som allerede i dag volder arbeidslivet problemer fordi den både er uklar og mangelfull.
Eksempelvis vil en fiskeribedrift eller et mekanisk verksted som har variasjoner i arbeidsmengden ikke ha mulighet til å benytte vikarer fra et utleiefirma.
Lovforslaget markerer et stort steg fremover for et mer fleksibelt arbeidsmarked, men reformforslaget har betydelige svakheter.
