
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
NY TENKNING
FOR EN NY TID
PRINSIPPROGRAM 
for 
NORGES
KOMMUNISTISKE
PARTI


Prinsipprogram for Norges Kommunistiske Parti, vedtatt på NKPs 19. landsmøte, 24.-26. april 1987.
Oslo, november 1988.




Et forord til leseren

Det programmet du her holder i hendene dreier seg først og fremst om Norges veg til sosialismen og kommunismen.

Det forklarer hva slag samfunn vi har i Norge i dag, hvilke motsetninger som råder i dette samfunnet og hvilken strategi som må følges hvis arbeiderklassen og folkets flertall skal kunne bygge opp sitt eget samfunnssystem.

Programmet viser at sosialisme, frihet og demokrati er begreper som hører nøye sammen, og forteller om de hovedprinsippene som et sosialistisk Norge må bygge på.

Programmet innledes med en gjennomgang av det kommunistiske partiets grunnsyn og avsluttes med en mer konkret plassering av partiet i norsk arbeiderbevegelse og i den internasjonale klassekamp. Programmet viser hva slags solidaritetsprinsipper Norges Kommunistiske Parti bygger på.

NKP er et parti som både er patriotisk og internasjonalistisk. Derfor er det naturlig at partiets prinsipprogram i sin analyse av verden, stiller i forgrunnen dagens hovedspørsmål: behovet for ny tenkning på tvers av tradisjonelle skillelinjer, slik at vi kan verne livet på vår klode, hindre en ny krig og sikre fred og samarbeid mellom folkene.

Atomalderen krever en ny måte å tenke på. Vårt nye prinsipprogram er et bidrag i denne retningen.

Vi håper at du får utbytte av å lese og sette deg inn i programmet. Vi håper at det vil gi deg en bedre innsikt i hva NKP mener. Og vi håper at det vil bidra til aktiv deltakelse i kampen for varig fred og et nytt og bedre samfunn. Si oss din mening om programmet.


Lykke til med lesingen! 




Kommunistenes grunnsyn

Det teoretiske grunnlaget for vårt parti er den vitenskapelige sosialismen.

Den vitenskapelige sosialismen kalles også marxismen-leninismen. Den er en levende lære i stadig utvikling, og ingen samling av dogmer. Den er en veiledning til handling i alle land og må anvendes konkret både på den internasjonale situasjon og på forholdene i det enkelte land.


Klassekampen som drivkraft
Bruken av redskaper, arbeidet og utviklingen av stadig mer fullkomne produksjonsmidler bestemmer menneskets arbeid og samfunnets utvikling. Produksjonsmidlene og menneskets arbeid utgjør samfunnets produktivkrefter. Utviklingen av produktivkreftene er det mest revolusjonerende element i samfunnsutviklingen. Denne prosessen pågår stadig - fra lavere til høyere produksjonsmåter, fra umoderne til nye produksjons- og eiendomsforhold.

Den vitenskapelige sosialismen viser oss klassekampens rolle som drivkraft i utviklingen. Framfor alt klargjør den arbeiderklassens rolle og historiske oppgave.

Den vitenskapelige sosialismen viser at klassesamfunnet oppsto på et bestemt trinn i historien da et fåtall tilegnet seg produksjonsmidlene.

Den viser at all historie er en historie om klassekamp. Det ene samfunnssystemet avløser det andre ved en lovmessig prosess. En ny klasse tar makten og ledelsen av samfunnet ved revolusjon - fredelig eller ikke-fredelig.

Den vitenskapelige sosialismen viser at det kapitalistiske samfunn er det siste av alle klassesamfunn i historien. Det vil bli avløst av sosialismen, som er første trinn i utviklingen fram mot det klasseløse, kommunistiske samfunnet.

Menneskehetens historie kjenner tre hovedtyper av samfunn som bygger på at et fåtall en liten herskende klasse - utbytter og undertrykker det store flertall. Disse samfunnssystemene er: slaveholdersamfunnet, føydalsamfunnet og det kapitalistiske 
samfunnet.


En levende lære


Vår teori studerer verden slik den i virkeligheten er. Å studere verden er først og fremst å studere hvilke lover som styrer utviklingen og hvilke krefter som er virksomme i denne prosessen.

Vår filosofi er materialistisk og dialektisk. Vi avviser alle forestillinger om det overnaturlige. Det finnes ingen ting som ikke kan erkjennes, men det finnes ting som ennå ikke er erkjent. Vi avviser alle statiske, evige syn på virkeligheten. Vi ser endring og ikke stillstand som det fundamentale. Alt er i bevegelse.

Vår teori går imot alle oppfatninger som betrakter historien som en samling tilfeldige begivenheter, en serie bedrifter utført av store menn. Historien kan ikke betraktes som en mekanisk refleks av biologiske lover eller som en forutbestemt skjebne.

Marxismen avdekker de allmenne lovene som gjelder for naturen, samfunnet og tenkningen.

Den er en revolusjonær teori om menneskehetens frigjøring. Som teoretisk instrument, som metode og ideologi, er den ikke til å komme utenom for en arbeiderklasse som vil erobre den politiske makt. Den viser at arbeiderklassen, gjennom forbund med andre arbeidende klasser og lag, frigjør både seg selv og hele samfunnet fra utbytting, undertrykkelse og klassekamp.

Vår teori viser hvordan arbeiderklassen må føre kampen for å nå fram til sitt historiske mål. Den setter arbeiderklassen i stand til å utarbeide en riktig strategi og taktikk. Den viser at arbeiderklassen bare kan nå sin fulle frigjøring i samarbeid med det store flertall av folket og dersom den står under ledelse av et parti som bygger på den vitenskapelige sosialismen.

Den vitenskapelige sosialismens lover er bekreftet av historiens erfaringer - i motsetning til utopiske og virkelighetsfjerne oppfatninger som har lidd nederlag.

Vår teori, lik enhver sann vitenskap, utvikler seg gjennom analyser av nye fenomener, gjennom oppsamling av erfaringer og kunnskap. Dens metode, den materialistiske dialektikken, krever at alle fenomener blir studert i sine konkrete former, i sine motsetninger, i sin fulle sammenheng, og som ledd i en endringsprosess.

Derfor er vår teori i mot dogmatismen, som proklamerer «evige sannheter». Vårt grunnsyn krever konstant og kritisk overprøving av teoriens forhold til virkeligheten, som er i stadig forandring. Den er en levende teori i stadig utvikling.

Vår teori studerer og forklarer verden for å forandre den til noe bedre. Den er en vitenskap i hele menneskehetens tjeneste. Den er humanistisk i sitt vesen. Den er et kompass og et redskap i vår tids frigjøringskamp for å befri menneskene fra de lenker som utbytting, undertrykkelse og krig har lagt dem i.


Vår historiske epoke
Kapitalismen er det siste utbyttersamfunn i historien. Det var en gang en revolusjonerende kraft og åpnet nye veier for menneskehetens herredømme over naturen. Det har drevet vitenskapen og teknikken framover med stormskritt. Denne egenskapen har kapitalismen ennå beholdt på enkelte, begrensede felter, men systemet mangler helt evnen til å løse vår tids grunnleggende problemer.

Kapitalismen har mer og mer blitt et hinder for framsteget. De mest aggressive og ytterliggående kreftene i systemet er i atomalderen blitt en trussel mot menneskehetens eksistens. Under disse nye vilkår krever dette nye standpunkter, en ny tenkning når det gjelder krig og fred.

Kapitalismens herskende klasse vil bli avløst som herskende klasse av den sosiale hovedkraft som har objektive interesser av å avskaffe kapitalismen, nemlig arbeiderklassen. Det er denne klassens vitenskapelige lære, dens organisering som klasse og kamp som klasse, sammen med sine forbundsfeller, som gjør dette mulig. Vår historiske epoke er overgangen fra kapitalismen til sosialismen og kommunismen.


I. Freden - det viktigste av alt

Med den vitenskapelig-tekniske revolusjon,særlig på våpenteknologiens område, vil overgangen fra kapitalismen til sosialismen i vår tid ha som grunnforutsetning at verdensfreden sikres. En ny verdenskrig vil gjøre enhver tanke på videre utvikling fra kapitalisme til sosialisme umulig.

Menneskeheten er i dag stilt overfor to muligheter: Enten å bruke det vitenskapelig-tekniske framsteget til materiell, sosial og åndelig framgang for alle, eller til å ødelegge vår jord. Aldri før har mulighetene for menneskeheten vært så store som nå. Men heller aldri har menneskeheten vært så truet.

Norges Kommunistiske Parti ser spørsmålet om krig eller fred som det helt overordnede i forhold til alle andre spørsmål i vår tid.

Det er viktig å skaffe seg innsikt i årsakene til krig, hvordan spørsmålet står i dag og hva dette krever av oss alle.


Krigens grunnleggende årsaker

Både den første og den andre verdenskrigen, og opprustningen og forberedelsen av en tredje, har de samme grunnleggende årsaker: imperialismens og monopolkapitalens grenseløse hunger etter profitt.

Ved alvorlige økonomiske eller sosiale og politiske kriser i kapitalismen skjerpes krigsfaren. Kapitalismens onde sirkel har vært: høykonjunktur - krise - krig, som i dette hundreåret har krevd nesten 100 millioner menneskeliv, og medført enorme lidelser og materielle ødeleggelser.

Den ujevne og ulike økonomiske utvikling i kapitalismen fører til at styrkeforholdet mellom de kapitalistiske land endres. Dette skjerper motsetningene mellom dem. Etter krigen har det dannet seg tre ledende imperialistiske maktsentra - USA, Vest-Europa og Japan. Disse sentra, og stormonopolene i dem, kjemper om avsetningsmarkeder, om investeringssfærer for kapital og om olje- og råstoffkilder. De konkurrerer om overlegenhet på det vitenskapelig / tekniske området.

Samtidig som denne konkurransekampen skaper og utdyper motsetningene mellom dekapitalistiske land, forener de ledende imperialistiske krefter seg i sin kamp mot de sosialistiske land.

En av hovedhensiktene med den veldige opprustningen, er å tvinge de sosialistiske land til å bruke ressursene til våpen for dermed å knekke det sosialistiske systemet. De skal hindres i å vise hvilke veldige muligheter sosialismen åpner for menneskehetens videre utvikling. Indre drivkrefter i selve imperialismen presser på for å omsette kappestriden mellom de to systemer i et militært oppgjør.


Hvem truer freden?
Avspenningsprosessen, som ble innledet på 1960-tallet, nådde et høydepunkt med Konferansen om sikkerhet og samarbeid i Europa som fant sted i Helsinki 1975. Den uttrykte og aksepterte likevekten som var nådd. Den vedtok viktige prinsipper for avspenningsprosessen og åpnet for et langsiktig alleuropeisk samarbeid. Men fra midten av 70-åra har den internasjonale situasjonen igjen stadig forverret seg. Dette skyldes den nye opptrapping av rustningene som USA satte igang. Opprustningen omfatter alle bestanddeler innenfor militærvesenet, med hovedvekt på å «perfeksjonere» atomvåpnene. Stadig nye våpensystemer utvikles. Særlig farlig er det amerikanske SDI-programmet - militarisering av verdensrommet.

Ved hver ny dreining av rustningsspiralen øker faren for atomkrigen. Situasjonen blir mer og mer ukontrollerbar. Fordi stadig større deler av de militære kommandofunksjonene overlates til datamaskiner og automatisk observasjon, øker også faren for at uhell kan utløse krig uten at mennesker kan gripe inn for å stoppe katastrofen.

Våpenkappløpet og den ukontrollerte tekniske utviklingen fører også til at veldige mengder av radioaktive og giftige stoffer spres over store deler av jordkloden og truer med å utløse fryktelige katastrofer. Vår klode er blitt mer sårbar. Den er i fare.

De mest aggressive kretser i USA og NATO prøver å dreie historiens hjul tilbake og undergrave sosialismens landevinninger og innflytelse.

De tar sikte på å gjenreise kapitalismen i områder imperialismen har mistet. Derfor forsøker de å samordne sine økonomiske, politiske, militære og ideologiske krefter i en felles kampfront mot sosialismen og alle revolusjonære og nasjonale frigjøringsbevegelser.

Verdensimperialismens ledende kraft er USA-imperialismen. Høyrefløyen i De forente staters monopolborgerskap er den internasjonale reaksjonens hovedkraft. Den har globale krav, presser sine forbundsfeller til underdanighet og gjør faktisk krav på verdensherredømme. Den arbeider for å forrykke den militære balanse mellom NATO og Warszawapakten og skaffe USA-imperialismen førsteslagsevne gjennom en vanvittig opprustning. Store deler av verden gjøres til «livsviktige» områder for USAs imperialistiske interesser.

Kapprustningen gir særlig monopolene i våpenproduksjonen tårnhøye fortjenester. De veldige militærutgiftene må betales av folkene i alle land.

Monopolene som produserer våpen, generalstaben, toppen i statsbyråkratiet, det ideologiske apparat, CIA og den militariserte forskningen er i de ledende imperialistiske stater smeltet sammen til Det militær-industrielle kompleks.

Dette kompleks, denne alliansen mellom våpenfabrikantene og statsmakten, er det som utgjør og støtter de ytterliggående reaksjonære krefter og representerer en økt kilde til krigsfare.


En ny tenkning er nødvendig
Atomalderen krever en ny politisk tenkning.
Å sikre verdensfreden har alltid vært en del av arbeiderklassens historiske oppgave. I dag er det den viktigste. Det betyr blant annet at en må bryte med alle gamle forestillinger og fordommer som hemmer kampen for freden. Det er den aller høyeste klasseinteresse for arbeiderklassen å bevare verdensfreden, det er i hele menneskehetens interesse. Det er i dag mer nødvendig enn noen gang å inngå kompromisser som tjener fredens sak. Kommunistene er for sin del beredt til det.

I atomalderen er ikke krigen noe middel til å løse problemer og nå politiske mål. Krigen kan ikke lenger være «politikkens fortsettelse med andre midler. » En ny verdenskrig vil bety slutten på all politikk. De nasjonale og internasjonale tvistespørsmål og sikkerhetsproblemer kan bare løses med politiske midler og gjennom internasjonale avtaler og forhandlinger.

Kapprustningen sluker veldige ressurser som burde vært brukt til å løse verdens store problemer, som sulten, de store folkesykdommene, forurensningen, analfabetismen og nøden. Våpnene dreper derfor allerede i dag millioner av mennesker uten å bli brukt. Fred og nedrustning er en forutsetning for å løse de grunnleggende sosiale og økonomiske spørsmål i hvert land, og også de globale spørsmål.

Ingen kan vinne verken kapprustningen eller en ny krig. Denne erkjennelse har ikke bare rotfeste i arbeiderklassen. Den når inn i småborgerskapet, mellomlagene og borgerskapet. Den begynner å nå helt inn i deler av storborgerskapet og dets politiske talsmenn. Denne erkjennelsen er basis for å skape en verdensomspennende fredsfront og koalisjon av fornuft og realisme.


En ny krig kan og må avverges!
En ny verdenskrig er ikke skjebnebestemt. Det er skapt gunstige betingelser for å unngå en ny verdenskrig. Fordi:

- Dannelsen av det sosialistiske verdenssystemet og styrkingen av de sosialistiske land, har ført til en grunnleggende endring i det internasjonale styrkeforholdet til fordel for de krefter som arbeider aktivt for fred. Intet spørsmål i verdenspolitikken kan løses uten landene i det sosialistiske fellesskapet. Med sine fredspolitiske initiativ skaper statene i dette fellesskapet gunstige vilkår for fredskampen.

- Arbeiderklassen i de kapitalistiske land har rike tradisjoner i kampen mot militarisme, fascisme og krig. Fagbevegelsen og arbeiderpartiene spiller en sentral rolle i fredsarbeidet. Arbeiderbevegelsen kan og må forsterke sin aktivitet på dette området.

- En stor gruppe av alliansefrie stater fra Oseania, Afrika, Asia, Amerika og Europa spiller en økende rolle i kampen for avspenning og nedrustning.

- Det er vokst fram en verdensomspennende fredsbevegelse uten tidligere sidestykke. Den går på tvers av politiske, sosiale og ideologiske skillelinjer, og øker folkets kampvilje mot krig.

Imperialismens internasjonale innflytelse er svekket. De økonomiske og politiske motsetninger mellom de imperialistiske land og innen deres militærblokker øker. Den mest aggressive delen av imperialismen kan og må isoleres. Det kan gjøres i fellesskap av de sosialistiske land, arbeiderklassen i de kapitalistiske land, de alliansefrie land, fredsbevegelsen, de nasjonale frigjøringsbevegelser og alle krefter som vil fred. Fredskreftene finnes i alle klasser, i alle partier og i forskjellige religioner og ideologier. De er i stand til å drive de aggressive krefter i imperialismen på defensiven. De kan og må tvinge fram avspenning og nedrustning og bannlyse en ny verdenskrig.


Fredelig sameksistens - det eneste alternativ
Det finnes bare en veg ut av den katastrofe som truer. Menneskeheten har bare ett alternativ. Det er fredelig sameksistens mellom stater med forskjellig samfunnsordning.

Fredelig sameksistens er en internasjonal ordning som ikke bygger på militær styrke, men på avspenning og samarbeid mellom statene. Det betyr:

- Statene gir avkall på krig, voldsbruk, trusler eller utpressing som midler til å løse tvister. De løses i stedet gjennom forhandlinger og avtaler. Hvert folk har rett til selv å bestemme over sin skjebne.

- En blander seg ikke inn i hverandres indre forhold. En tar hensyn til hverandres legitime interesser.

- Statenes suverenitet, territorielle integritet og grenser er ukrenkelige og må respekteres.

- Internasjonalt og regionalt samarbeid og samhandel på grunnlag av likeverd og gjensidig fordel.

- De folkerettslige forpliktelser og prinsipper, og inngåtte internasjonale avtaler, overholdes.

- Kulturelle, vitenskapelige, idrettslige og andre vennskapelige forbindelser utvikles i stort omfang mellom kapitalistiske og sosialistiske land.

- Massemedia, særlig fjernsynet, må i alle land bidra til å rive ned jernteppet mellom densosialistiske og kapitalistiske verden. Åpenhet, saklig informasjonog diskusjon må tre i stedet for desinformasjon og hets.


Gjensidig nedrustning
En første forutsetning for å skape en verden uten våpen og uten krig er at menneskeheten nå hindrer at kapprustningen sprer seg til verdensrommet og dessuten stanser den helt på jorda. Oppmerksomheten rettes mot den undergravningsvirksomhet som rustningsindustrien og de militaristiske kretser driver mot ethvert nedrustningstiltak.

Statene må bygge videre på de avtaler om rustningsbegrensning og ødeleggelse av atomvåpen som allerede er inngått, på sluttdokumentet fra Helsinkikonferansen og senere konferanser som har fulgt opp dette dokumentet. På dette grunnlaget kan statene gå over til en gjensidig balansert nedrustning. Viktige skritt i denne retning er:
- FNs rolle som fredsskapende organ styrkes.
- Opprettelse avatomvåpenfrie soner.
- Fastfrysing og etappevis tilintetgjøring av alle lagre av atomvåpen.
- Gradvis reduksjon av konvensjonelle styrker.
- Nedlegging av utenlandske militære støttepunkter og tilbaketrekking av utenlandske tropper og rustninger fra fremmede territorier og oppløsning av disse troppene.
- Regionale konflikter løses med fredelige midler.
- Forbud mot kjemiske og biologiske våpen.
- Fullstendig avskaffelse av atomvåpnene innen utgangen av dette århundre.
- Europas deling i blokker opphører. Samtidig oppløsning av NATO og Warszawapakten. Oppløsning av andre militærallianser.

Alle progressive krefters felles innsats for å løse disse oppgaver vil være garantien for å innfri menneskehetens håp om en trygg tilværelse i fred og frihet.


II. En verden i overgang til sosialismen og kommunismen
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
