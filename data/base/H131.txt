
Oslo, den 26. juli 1995
Jan Petersen
Høyres leder
Boligbeskatning
Det har i sommer versert en rekke utspill om å endre ulike elementer i boligbeskatningen. Ikke minst har finansministeren bidratt til å skape ny utrygghet for økt fordels- og eiendomskatt på boliger. Høyre er opptatt av å verne boligene mot skatteøkninger, og vi ønsker å hjelpe boligeierne ved å få fjernet denne usikkerheten før valget.
Ett av Høyres forslag er å fjerne den såkalte fordelsbeskatningen på egen bolig. Denne fremstår som urimelig for de fleste, og rammer alle fra borettslagsboere til villaeiere  uavhengig av om vedkommende er formuende eller ei. Vi er kjent med at Senterpartiet i sitt prinsipprogram har vedtatt at vanlig boligstandard ikke skal beskattes. Imidlertid skapte Senterpartiet en viss forvirring om dette standpunktet da partiet ved behandlingen av revidert nasjonalbudsjett ikke kunne være med på å be regjeringen vurdere å fjerne fordelsbeskatningen. Jeg håper derfor at Senterpartiet vil avklare sin holdning ved å gi sin støtte til de ikke-sosialistisk partiers standpunkt allerede før valget i september.
