
Oslo, den 29. mai 1998
Jan Petersen, leder i Høyre:
KS undergraver det kommunale selvstyret.
Hvis ikke Kommunenes Sentralforbund forstår at de har det fulle økonomiske ansvaret for de lønnsoppgjør de selv fremforhandler - hvordan skal man da få gjennomslag for ønsket om et sterkere lokalt selvstyre, undrer Jan Petersen.
I en oppsiktsvekkende uttalelse fra forhandlingsleder Erik Bartnes i Kommunenes Sentralforbund på Dagsrevyen i går karakteriserte han årets tariffoppgjør som galskap. Han slo fast at kommunene ikke hadde råd til det oppgjøret han på vegne av KS nettopp hadde fremforhandlet og anbefalt. Han understreket at KS nå ville ta opp med myndighetene hvem som skal betale for dette oppgjøret! Uten ekstraordinære bidrag fra staten mener Bartnes at lønnsoppgjøret vil måtte innebære nedskjæring i tjenestetilbudet innenfor skole samt helse og sosialtjenester.
Høyre har lenge støttet arbeidet med å gi den enkelte kommune sterkere innflytelse over sin egen hverdag. Høyre har anbefalt færre lovreguleringer innenfor kommunesektoren og færre restriksjoner knyttet til statlige overføringer til kommunesektoren. Vi har også støttet KS' arbeid for selv å få ansvaret for lønnsforhandlingene med lærerne som er ansatt i kommunal sektor. Høyre har imidlertid understreket at mer kommunalt selvstyre må innebære sterkere kommunalt ansvar for de beslutninger som treffes. Lønnsoppgjørene er en selvfølgelig del av dette ansvaret. Det er nedslående at Kommunenes Sentralforbund ikke forstår dette, uttaler Jan Petersen.
