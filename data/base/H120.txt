
22. juni 1995, kl. 12.00., Hakadal
Pressekonferanse Høyres Stortingsgruppe
Jan Petersen, parlamentarisk leder
Høyre i vårsesjonen 1995
Denne Stortingssesjonen har vist at det trengs en politikk som utgjør et alternativ til Arbeiderpartiregjeringen. Høyres rolle er å reise problemstillinger og legge frem løsninger som setter velgerne i sentrum -større innflytelse gjennom valgfrihet og større råderett over egen økonomi. Arbeiderpartiet på sin side satser på løsninger som passer systemet, som passer LO og som passer maktambisjonene.
Tiden arbeider for Høyres politikk, og det er en glede når andre partier slutter seg til der Høyre har gått foran. Høyre har fått gjennomslag på noen områder denne sesjonen, men mye hadde vært annerledes dersom vi fikk gjennomslag for mer. Senterpartiet driver demonstrasjonspolitikk ved å plassere seg på sidelinjen i en rekke saker. Men arbeidet denne våren viser at i den praktiske hverdag - den hverdag folk merker - er det mellom Høyre og Arbeiderpartiet drakampen er.
I det følgende er en oversikt over hvor regjeringen har lidd nederlag denne sesjonen, hvor den burde lidd nederlag, og hvor den av hensyn til velgerne bør lide nederlag i nær fremtid.
1. Regjeringen har lidd en rekke nederlag:
Helsekøene - ny ventelistegaranti
Høyre fikk i Stortingets innstilling til helsemeldingen flertall for at ventetidsgarantien blir endret til 3 måneder for de kategorier som i dag omfattes av ordningen, og at garantien om 6 måneder utvides til å omfatte nye kategorier behandling.
Helsekøene - bevilgning til å korte ventelistene
I revidert nasjonalbudsjett fulgte Høyre opp ventelisteforslaget ved å være med i et flertall som bevilget 300 mill. kr. ekstra til forkorting av ventelistene.
Utredning av statlig overtagelse av regionsykehusene
Stortingsflertallet vedtok, mot APs stemmer, å be om utredning av statlig overtagelse i behandlingen av helsemeldingen.
Utredning av en begrenset stykkprisordning
Regjeringen ønsket å sette bom for de spede forsøk med stykkpris i finansiering av sykehusene, og hadde heller ikke åpnet for fritt sykehusvalg. Regjeringen led nederlag i Stortinget, og Arbeiderpartiet bøyde av til fordel for et vedtak som åpner for fortsatte forsøk. Et første skritt kan være tatt på veien mot Høyres opplegg for en gjennomgående systemforandring i norsk helsevesen - mot et langt mer pasientorientert system.
Bevilgninger til kriminalitetsbekjempelse
Høyre fikk gjennomslag for sitt forslag om økte bevilgninger til politi og lensmenn i forbindelse med revidert nasjonalbudsjett.
Aksjeloven
Forslaget til ny aksjelov ble sendt tilbake til regjeringen med beskjed om at det skal legges frem en egen lov for småbedriftene.
Delingsmodellen
I behandlingen av "evaluering av deler av skattereformen" måtte Arbeiderpartiet forlate regjeringens mest ytterliggående forslag til skatteskjerpelser for næringsdrivende og aktive eiere.
Nedsettelse av gebyrsatsene i Brønnøysundregistret
Høyre ønsker at satsene ved kjøp av tjenester i Brønnøysundregistret skal reduseres slik at kundene betaler kostpris. Vi fikk, mot regjeringens vilje og Arbeiderpartiets stemmer, flertall ved behandlingen av revidert nasjonalbudsjett for å gjennomgå satsene med forutsetning om selvfinansiering.
AMS i enkeltselskaper
Høyre har fått gjennomslag for at det skal være mulig å investere i enkeltselskaper på AMS-betingelser og ikke bare gjennom aksjefond som idag. Mot regjeringens vilje blir ordningen gjeldende for alle enkeltselskaper registrert i verdipapirsentralen, og ikke bare de børsnoterte selskapene.
Plan og bygningsloven
Høyre skaffet flertall for langt mer ubyråkratiske ordninger enn det regjeringen la opp til. Blant annet samlet Høyre flertall sammen med KrF og Sp om å opprettholde ordning med forenklet byggemelding.
Pensjonssparing i bank
I behandlingen av revidert nasjonalbudsjett har et flertall, mot APs stemmer, vedtatt at skattefordeler ved pensjonssparing også skal gjelde slik sparing i bank.
Barnehager
Gjennom forslag til ny barnehavelov gikk regjeringen inn for kommunal styringsrett, blant annet over inntaket, for private barnehager med statlig driftstilskudd. Dette ble avvist av stortinget, men talsmenn for Arbeiderpartiet har gitt uttrykk for at de ser etter en anledning til å få saken opp på nytt. Stortinget vedtok også, i strid med regjeringens forslag, at barnehagene skal ledes av pedagoger, ikke sosialarbeidere.
Stipender
Høyre og Stortingsflertallet har forsvart stipendordningen for lange studier og høyere stipendandel mot regjeringens forslag.
Bevilgninger til gjenåpning av studier
Høyre fikk gjennomslag for sitt forslag om økte bevilgninger til universiteter og høyskoler, noe som blant annet muliggjør åpning av enkelte lukkete studier. I tillegg ble det skapt flertall for økte bevilgninger til statlige høyskoler. Totalt ble det gitt rom for 3500-4000 nye studieplasser.
Privatskoleloven
Regjeringen foreslo å fjerne lovgrunnlaget for støtte til private skoler som ikke bygger å et religiøst eller pedagogisk alternativ. Paragrafen som ble forsøkt fjernet hjemler støtte til bl.a. Toppidrettsgymnaset og tradisjonelle skoler som Wang og Treider. Regjeringen led nederlag.
Privatistordningen
Regjeringen foreslo høsten 1994 en rekke svekkelser av privatistordningen. Etter pålegg fra Stortinget måtte Hernes trekke tilbake rundskriv og legge frem stortingsmelding om privatistordningen. Denne inneholdt blant annet forslag om at det ikke skulle være anledning til å erstatte standpunktkarakterer med karakter fra privatisteksamen, og hele meldingen ble sendt tilbake. Det gjeldende regelverk vil fremdeles gjelde.
Studiekompetanse for elever på idrettsfag
Departementet demonstrerte sin A4-tenkning ved å ville innsnevre elevenes adgang til å velge annet enn idrettsfag. Dermed fikk elever problemer med å oppnå alminnelig studiekompetanse. Dette medførte kraftige protester fra skoler, fagmiljøer og elev- og lærerorganisasjoner. Gjennom et dokument 8-forslag gikk Høyre inn for at elevene skal ha anledning til å bruke samtlige 13 valgfagstimer til kompetansegivende fag. Dette ble vedtatt mot Arbeiderpartiets stemmer.
Nitrogenrensing av kloakkutslipp
Miljøvernministeren har blitt nødt til å utsette gjennomføringen av det kostbare nitrogenrensingspålegget. Kommunene vil med et slikt pålegg få store ekstrautgifter, uten at det er påvist vesentlig miljømessig effekt.
Tunnel gjennom Gamlebyen
Stortinget går inn for at Gardemobanen skal gå i tunnel gjennom Gamlebyen mot regjeringens ønske.
Teleloven
Høyre fikk flertall for et forslag om at Regjeringen skal utrede og legge fram for Stortinget snarest en konsekvensutredning om skille mellom Telenor AS og Statens teleforvaltning, ved at de legges til to forskjellige departementer.
Kommunesammenslåinger og kommuneøkonomi.
Høyre sikret flertall mot tvangssammenslåing av kommuner. Høyre vil i stedet ha utformet et mer rettferdig overføringssystem, med mer objektive kriterier. Høyre ønsker at kommunene skal få beholde en større andel av skattepengene selv, men har kommet i mindretall i Stortinget på dette punkt flere år på rad.
2. Arbeiderpartiet og regjeringen burde lidd flere nederlag:
Velgerne hadde vært tjent med at den forrige listen var langt lengre. På en rekke områder har Stortinget fattet vedtak til skade for enkeltmennesker, familier og bedrifter. I andre saker har riktige forslag til endringer blitt nedstemt.
Helse - omlegging til mer pasientorientert system
Høyre foreslo i behandlingen av helsemeldingen konkrete omlegginger til et mer pasientorientert sykehusvesen. Høyres forslag inkluderte forpliktende omlegging til mer bruk av stykkprisfinansiering, samt vedtak om fritt valg av sykehus over hele landet. Stortingets vedtak var å ikke sette bom for forsøk med stykkpris, men det gjenstår å trekke konklusjoner i retning av det system Høyre ønsker, hvor pengene følger pasienten.
Delingsmodellen
Det forliket AP, SP og KrF inngikk om delingsmodellen var en skuffelse for småbedriftsledere som også er aktive eiere. Høyre fikk ikke gjennomslag for sine forslag om generelle lettelser for alle som kommer inn under modellen, tilpasninger som tar hensyn til kunnskapsbaserte bedrifter, endringer som ikke rammer familiebedrifter like sterkt, og et tak for personbeskatning
Arbeidsmiljøloven - midlertidige ansettelser
Høyre vil ha bort det nye forbudet mot midlertidige ansettelser, som rammer både bedrifter og arbeidstagere. Med 160.000 arbeidsledige har vi ikke råd til å forby jobber, bare fordi de ikke er 100 prosent etter LOs pipe.
Departementet legger nå frem forslag til unntak for visse grupper. Det er en aksept for Høyres syn, men Høyre vil arbeide videre for at reglene skal omgjøres ikke bare for kjendiser som kunstnere og idrettsledere, men også for småbedriftene.
Arbeidsmiljøloven - begrensning av overtid
Høyre vil gi arbeidstagere og arbeidsgivere større frihet til å avtale overtid, ved at grensene for lovlig overtid heves. I dag klarer selv ikke Finansdepartementet å etterleve reglene. Høyre led nederlag i Stortinget mot et flertall som besto av både AP og SP.
Beskatning av diettgodtgjørelse
Stortingsflertallet har vedtatt å beskatte diettgodtgjørelse fra første dag. På tross av at ordningen både er urimelig og medfører store vanskeligheter med håndhevingen, har flertallet motsatt seg en revurdering av ordningen.
Helhetlig bilpolitikk
Høyre går inn for en omlegging av bilavgiftene med sikte på lettelser. Høyre foreslo i revidert nasjonalbudsjett å redusere bensin- og autodieselavgiftene med betydelige beløp. SP stemte med flertallet mot forslaget, på tross av sine utspill i vinter om bensinavgifter i distrikts-Norge. Høyre foreslo videre å redusere verdiavgiftene på sikkerhetsutstyr. Dette forslaget ble også nedstemt, med APs stemmer. Et dok 8 forslag med anmodning til regjeringen om å få fremlagt forslag til en helhetlig bilpolitikk ble avvist av et flertallet. Dette står i kontrast til APs talsmann, Dalheim, som i pressen fremsto som talsmann for lavere bilavgifter.
Boligbeskatning
Høyres forslag om en avvikling av fordelsbeskatningen på egen bolig ble tatt opp under behandlingen av Revidert Nasjonalbudsjett. Et forslag fra H/Krf/V og Fridemokratene der regjeringen ble bedt om å vurdere avvikling av beskatningen ble avvist av et flertall av AP/SP.
Reprivatisering av forretningsbankene
Høyre går inn for privatisering av de statseide forretningsbankene gjennom en folkeaksjeselskapsmodell. Høyre la sammen med Krf, Venstre og Fridemokratene frem forslag om at regjeringen utarbeider plan for salg av aksjer. Forslaget ble nedstemt av Ap og Sp.
Høyre har fremmet en rekke forslag som ville ført til et mer velfungerende og omfattende norsk kapitalmarked. Gjennom privatisering, "folkeaksjer" og medarbeideraksjer ville titusenvis av nordmenn blitt aksjesparere.
Partifinansiering
Offentliggjøring av partienes inntekter. Høyre ønsket en parlamentarisk nedsatt kommisjon. Dette ble avvist av Arbeiderpartiet og flertallet. Det betyr at det nå blir Arbeiderpartiregjeringen som skal utrede støttesystemet for sine politiske motstandere.
Omstilling av NSB
Høyre har foreslått, men ikke fått gjennomslag for, delprivatisering av Gardermobanen, slik at statens investeringsbehov minker. I tillegg har Høyre foreslått en omstillingspakke for NSB med tanke på å oppnå endringer som tjener passasjerene og skattebetalerne. Regjeringen og statsråd Opseth har ikke maktet å ta initiativ, og lar Jernbaneforbundet styre utviklingen.
3. Regjeringen bør gå på nye nederlag i neste sesjon:
I løpet av det neste Stortingsåret vil det bli nye runder om
nitrogenrensing
boligbeskatning
bilavgifter
som er omtalt tidligere i dokumentet.
Dette er områder hvor velgerne er tjent med omlegginger i regjeringens politikk, og hvor det er visse signaler om bevegelse fra Arbeiderpartiet. Men også på en rekke nye områder vil det være behov for andre løsninger enn de regjeringen har foreslått, eller signalisert at den vil foreslå.
Velferdsmeldingen
Meldingen bidrar ikke til å fjerne usikkerhet om fremtidige pensjoner. En rekke av forslagene skaper usikkerhet om hvordan folk best skal planlegge egen alderdom, og gjør det mindre attraktivt å spare. Høyre vil arbeide for at Stortinget bidrar til større trygghet rundt Folketrygden og for bedrete vilkår for privat pensjonssparing.
Behovsprøving av barnetrygden
Problemstillingen luftes stadig fra ulike hold i regjeringspartiet, men velferdsmeldingen konkluderer ikke.
Boligtaksering
Finansminister Sigbjørn Johnsen har i flere år varslet en melding om nye prinsipper for boligtaksering. De signalene som har kommet om innholdet i en melding lover ikke godt. Det lover ikke godt når meldingen er utsatt meldingen til over valget. Høyre vil motsette seg forslag om et komplisert system som også gir skjerpet boligskatt.
Melding om 10-årig grunnskole
Meldingen om 10-årig-grunnskole, inkludert ny læreplan, kommer til behandling til høsten. Høyre vil arbeide for at innstillingen skal bebude endringer på ungdomstrinnet, med vekt på at elevene må få tilpassete utfordringer og undervisning med differensiert fordypning også i basisfagene.
Fremtidig organisering av heimevernet
Den nylig fremlagte proposisjon om heimevernet legger opp til samordning av stabene i HV distriktsstaber og Hærens regimenter. Når forslaget behandles i Stortinget vil Høyre mot endringer som kan svekke HVs posisjon. Høyre ønsker at HV skal bestå som en selvstendig del av forsvaret, med sin egen identitet og egenart.
Friere beskatningsrett for kommunene
Gunnar Berge har signalisert større frihet til beskatning for kommunene. I tillegg har statsråden signalisert vilje til å begrense overføringene til kommuner som ikke utnytter beskatningsmuligheter (bl.a. på eiendomsskatt) fullt ut. Det er usikkert om det vil komme et forslag til høsten. Høyre vil motsette seg forslag i denne retning, fordi effekten vil bli økt beskatning av innbyggerne.
Friluftsloven
I høringsnotatet med forslag til endringer i loven, legges det blant annet opp til å gi hjemmel for å legge ut privat eiendom til friluftsmark. Forslaget er varslet i juni.
Konkurranse i kraftsektoren
Høyre har fremmet et forslag om tiltak i kraftsektoren for å fremme konkurranse, for å hindre monopoler, og for å bedre husholdningenes adgang til gode betingelser i kraftmarkedet. Forslaget kommer til behandling i høst.
Tiltak for et bedre fungerende arbeidsmarked
Høyre betrakter vilkårene for småbedriftene som nøkkelen til økt sysselsetting. Men mye kan også gjøres ved å liberalisere arbeidsmarkedet. Høyre har derfor fremmet et forslag i Stortinget om at det i større grad skal bli adgang til privat arbeidsformidling, og om at det uttrykkelig skal bli tillatt med utleie av arbeidskraft. Dette vil medvirke til å gi store grupper av arbeidssøkende lettere adgang til arbeidsmarkedet.
