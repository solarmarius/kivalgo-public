
Stortinget, 12 november-97
Pressemelding fra Erna Solberg, kvinnepolitisk leder i Høyre.
Høyre foreslår forskningssenter for kvinnehelse og kvinnesykdommer!
Høyre vil ved Stortingets behandling av helse-og sosialbudsjettet foreslå at det etableres et forskningssenter for kvinners helse og kvinnesykdommer knyttet til et av landets medisinske fakulteter. Forslaget innebærer en kraftig økning av forskningsmidler til kvinnerettet helseforskning . Det er anslått at forskningssenteret bør få en ramme på 5 millioner i årlige øremerkede bevilgninger og at forskningssenteret bør etableres i løpet av 1997.
Bakgrunnen for Høyres forslag er at mye tyder på at kvinner i dagens helsevesen blir dårligere behandlet enn menn. Sykdommer som i størst grad rammer menn har tradisjonelt blitt høyere prioritert både i behandlingsapparatet og i forbindelse med tildeling av medisinske forskningsmidler.
Nyere forskning antyder at mangelende fokus på kjønnsforskjeller i den medisinske forskningen kan bidra til at kvinner blir feilbehandlet, fordi kvinne- og mannekroppen har ulike tålegrenser bl.a. for medikamenter. Samme typer sykdommer kan derfor kreve ulik behandling avhengig av om pasienten er kvinne eller mann.
Etter Høyres mening er det uverdig at Norge har klare kjønnsforskjeller med hensyn til Helsevesenets prioritet og at denne ulike behandlingen må motvirkes gjennom å skaffe mer medisinsk kunnskap rettet til kvinners helse og sykdommer som først og fremst rammer kvinner. Et forskningssenter med øremerkede midler kan bidra til å øke kvinnesykdommenes anseelse i den medisinske forskning og ikke minst bidra til å gi oss mer kunnskap og bedre behandlingsmetoder.
Høyre håper på oppslutning fra andre partier under budsjettbehandlingen slik at et medisinsk forskningssenter på kvinnehelse kan virkeliggjøres neste år. Sosialkomiteen er forventet å avgi sin innstilling om budsjettet i morgen (13 november).
