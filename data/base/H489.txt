
Pressemelding, Høyres Stortingsgruppe, 21. november 1997
Ansgar Gabrielsen (H)
Nye skattetrusler fra sentrum
Høyre er skuffet over at det nå varsles nye skatteøkninger fra regjeringspartiene. Mindre enn to dager etter en budsjettavtale som hindret betydelige skatte- og avgiftsøkninger, varsler Sps nestleder og leder av næringskomiteen, Odd Roger Enoksen, at Regjeringen neste år vil fremme forslag om å øke kapitalskatten. Høyre advarer kraftig mot økninger i kapitalskatten. Høyere kapitalskatt vil gjøre det mindre lønnsomt å investere i Norge, og kan føre til at industri og arbeidsplasser flytter ut av landet.
'Regjeringspartiene burde vokte seg for å fremme forslag om skatteøkninger bare to dager etter budsjettavtalen med Høyre og Fremskrittspartiet. Siden de kom i regjeringsposisjon har sentrumspartiene benyttet enhver anledning til å foreslå høyere skatter og avgifter. Dette betyr dårligere rammebetingelser for næringslivet', sier Høyres næringspolitiske talsmann, Ansgar Gabrielsen.
Høyre er også skeptisk til Enoksens ønske om å avvikle delingsmodellen. Høyre er enig i at delingsmodellen selv etter de forbedringene Stortinget vedtok i juni, har flere svakheter. 'Skal vi dømme etter de taktene Regjeringen har vist så langt er det likevel grunn til å frykte at ethvert forslag fra regjeringsspartiene om en skatteomlegging i praksis betyr en skatteskjerping', avslutter Gabrielsen.
