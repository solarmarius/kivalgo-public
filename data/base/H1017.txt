
9. juni 2000
Høyres Stortingsgruppe
Ingvald Godal, stortingsrepresentant Høyre:
HØYRE ADVARER MOT Å BRUKE FORSVARET SOM SALDERINGSPOST
Regjeringen oppnår i revidert nasjonalbudsjett flertall for sitt forslag om å kutte 500 millioner kroner i bevilgningene til investeringer i forsvarsbudsjettet. Høyre har gått imot et slikt kutt, som rammer et allerede magert forsvarsbudsjett.
Høyre er skremt over å se at Regjeringen og sentrum bruker forsvarsbudsjettet som en salderingspost i budsjettforhandlingene. Dette vitner om kortsiktighet og mangel på ansvarlighet i forsvarspolitikken. En slik linje gjør det nærmest umulig for Forsvaret å planlegge og drive rasjonelt, sier Ingvald Godal.
De ekstraordinære utgiftene som brukes til fredsoperasjonene i Kosovo tas nå fra det ordinære forsvarsbudsjettet. Dette er stikk i strid med hva et flertall i Stortinget mente i forbindelse med behandlingen av den forrige langtidsmeldingen for Forsvaret. Den gangen var det enighet om å dekke slike operasjoner utenfor det vanlige forsvarsbudsjettet.
Dette illustrerer hvilken holdning sentrum og Arbeiderpartiet har til Forsvaret. Ved stadige kutt opererer Forsvaret nå farlig nær ikke å kunne utføre de oppgaver det har for å ivareta vår nasjonale sikkerhet, sier Ingvald Godal.
