
Oslo, den 13. april 2000
Stortingsrepresentant Ellen Gjerpe Hansen:
Nei til virtuelle operatører innebærer dyrere mobiltelefoni
Stortingsflertallet, bestående av Ap, SV og sentrum, sa i dag nei til å slippe til virtuelle operatører på mobilnettet. Virtuelle operatører innebærer at operatører uten eget mobilnett kan benytte Telenors og Netcoms nett. Stortinget slo ved behandlingen fast at konkurransen innen mobiltelefoni ikke er tilfredsstillende. Prisen forbrukerne må betale for mobiltelefonitjenester er for høy. Virtuelle operatører vil styrke konkurransen, redusere prisene og føre til innovasjoner på tjenestesiden. Post- og teletilsynet anbefaler å slippe til virtuelle operatører for å oppnå lavere priser og nye tjenester. På denne bakgrunn går Høyre inn for å tillate virtuelle operatører på mobilnettet.
Det er et paradoks at mens Sverige og Danmark endrer lovene sine for å kunne tillate virtuelle operatører, så vil stortingsflertallet forhindre at virtuelle operatører får virke i det norske markedet. Konsekvensene lar ikke vente på seg. Sense har varslet at de vil flytte planlagt virksomhet fra Molde til Sverige. I følge lokalpressen fører det til at Molde taper en etablering av 300-350 arbeidsplasser.
"Det er oppsiktsvekkende og skuffende at stortingsflertallet går imot å styrke konkurransen på mobiltelefonimarkedet. Dette viser at disse partiene prioriterer Telenors interesser fremfor forbrukernes behov for billigere og bedre tjenester. Det er viktig at Norge er et foregangsland innen telekommunikasjon, ved å slippe til virtuelle operatører vil man utvikle nye tjenester og videreutvikle IT- og telenæringen ", sier saksordfører Ellen Gjerpe Hansen.
