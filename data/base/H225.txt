
Stortinget, 17. oktober 1996
Pressemelding fra Anders C. Sjaastad, Høyres justispolitiske talsmann
Høyre-offensiv for lov og orden
I Høyres alternative Statsbudsjett som ble lagt frem i dag, satser Høyre sterkt på lov og orden.
- En av statens kjerneoppgaver er å beskytte befolkningen mot kriminalitet. Høyre mener at Regjeringen er for passiv på dette området. Kriminalitetsutviklingen understreker behovet for en sterk satsning. Fra 1994 - 1995 økte antallet anmeldte forbrytelser med 15%. Situasjonen krever resolutt handling, uttaler Høyres justispolitiske talsmann Anders C. Sjaastad.
Høyre forslår i sitt budsjettopplegg tilleggsbevilgninger på 75 millioner kroner til politiet og 25 millioner kroner til kriminalomsorgen - til sammen 100 millioner kroner. I styrkingen av politiet legger Høyre denne gangen særlig vekt på behovet for oppgradering av politiets utstyr. Stortingsflertallet, med Høyre i spissen, har de senere år sørget for en betydelig stillingsvekst i Politiet. Dette har øket presset på politiets utstyrs-og driftsbudsjett.
- Høyre er opptatt av å styrke politiets slagkraft og effektivitet. Dette medfører at vi både vil tilføre nye stillinger, men også at vi vil styrke utstyrssiden. Vi må hele tiden vurdere hvordan de samlede politiressursene skal utnyttes. Politiet har hatt en betydelig stillingsvekst de senere år. Denne gangen har Høyre valgt å legge størst vekt på investeringer og nyanskaffelser, uttaler Sjaastad.
Høyre mener det også er nødvendig å styrke kriminalomsorgen. Både kriminalomsorg i anstalt og kriminalomsorg i frihet tilgodeses i Høyres budsjettopplegg. Mange av fengslene er i en dårlig bygningsmessig forfatning med et for dårlig sikkerhetsnivå. Anstaltene styrkes med 20 millioner kroner i Høyres opplegg. Høyre styrker også Kriminalomsorg i frihet (KIF) med 5 millioner kroner.
- Kriminalomsorgen har viktige oppgaver både i form av å beskytte den lovlydige befolkningen mot kriminelle handlinger, men også i å bidra til å lette overgangen fra soning til frihet og å øke mulighetene for et lovlydig liv etter at straffen er sonet, understreker Sjaastad.
- Høyre er opptatt av at staten skal konsentrere seg om sine kjerneoppgaver og løse disse skikkelig. Dette er altså grunnen til at vi øker bevilgningene til politiet og kriminalomsorgen med 100 millioner kroner. Høyres forslag vil være et viktig bidrag til et tryggere samfunn avslutter Høyres justispolitiske talsmann Anders C. Sjaastad.
