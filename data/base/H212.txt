
Stortinget, 14. juni 1996
Pressemelding fra Jan Tore Sanner, Høyre (saksordfører for evalueringsmeldingen)
Uklar stortingsmelding om elevvurdering i grunnskolen
- Stortingsmeldingen om evaluering i grunnskolen er uklar på flere punkter. Stortingets arbeid med meldingen må derfor avklare hva som skal være grunnlaget for karaktersettingen og hvordan vurderingen uten karakterer skal gjennomføres.
- Høyre vil advare mot at andre momenter enn de rent faglige skal vektlegges ved karaktersettingen. Når andre faktorer vektlegges, blir karakterene mindre objektive og vil miste mye av sin verdi. Høyre vil også advare mot å vektlegge prosessen mer enn resultatet, fordi karaktersettingen da blir mer vilkårlig. Det vil kunne svekke karakterenes betydning, sier Jan Tore Sanner. Høyre mener at karakterene skal begrenses til å si noe om elevenes faglige styrke i de enkelte fag, i hvilken grad eleven har oppnådd de mål som er satt for faget.
- Forslaget om å innføre tallkarakterer i ungdomsskolen er i tråd med hva Høyre tidligere har foreslått. Høyre har også tidligere gått inn for å styrke den uformelle vurderingen. Det er viktig for å utfylle karakterene og derved bedre kunne veilede elevene, men også for å bedre samarbeidet mellom skolen og hjemmet.
- Høyre er skuffet over at diagnostiske prøver ikke gjøres obligatorisk i grunnskolen. Hensikten med slike prøver er å avdekke om elever har fått grunnleggende lese-, skrive- og regneferdigheter. Det er avdekket at mellom 6.000 og 10.000 elever hvert år forlater grunnskolen uten å kunne lese og skrive. Med diagnostiske prøver vil skolen på et tidlig tidspunkt kunne fange opp, og hjelpe, elever med lese- og skrivevanskeligheter. Høyre vil derfor at diagnostiske prøver i norsk og matematikk gjøres obligatorisk i tredje klasse.
- Høyre mener at det er på høy tid at skolevurdering settes i system. Høyre vil ha offentlighet rundt skolens resultater. Høyre vil videre foreslå at det skal opprettes et uavhengig organ, et skoletilsyn, som skal ha ansvaret for evaluering av skolen. På den måten unngår man at bukken passer havresekken.
