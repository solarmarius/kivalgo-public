
Høyres Hus, Oslo, 18. juni 1996
Jan Petersen
Høyres Sentralstyre
Presseutdrag
 Stortinget må begrense Ap's frihet til å skade karaktersystemet
Høyre ønsker en skole med kunnskap og krav. Høyre mener karakterer er nødvendig og arbeider for at karaktersettingen skal bli bedre.
Arbeiderpartiregjeringen har nå fremlagt sin stortingsmelding om evaluering i grunnskolen. Den fremstår som en dekkoperasjon som skal lede oppmerksomheten bort fra at sterke krefter i Arbeiderpartiet vil undergrave karakterene. Meldingen er meget uklar og det kan se ut som om siktemålet har vært å gi Arbeiderpartiet stor frihet til å svekke karakterene.
Jeg har merket meg at Arbeiderpartiets Marit Nybakk, nestleder i utdanningskomiteen, sier at hun
«håper vurderingsdebatten vil være starten på en prosess hvor det legges mer vekt på uformell vurdering enn på karakterer. Det er en debatt i Arbeiderpartiet om hvorvidt vi skal ha karakterer på ungdomstrinnet, og det må også vi se på."
Nybakks uttalelse viser at karaktermotstanden fortsatt lever i Arbeiderpartiet. Det er derfor viktig at Stortinget gjennom sin behandling setter grenser for Arbeiderpartiets frihet til å skade karaktersystemet.
Arbeiderpartiet legger nå opp til at karakterene skal måle mer enn kunnskaper. I følge utdanningsdepartementet skal fagkarakteren også si noe om elevens evne til å lytte, gi tilbakemeldinger og bidra til andres utvikling. Denne typen tilbakemelding fra læreren er verdifull for eleven og foreldrene, men den må ikke blandes sammen med de formelle karakterene. Dersom fagkarakterene skal si litt om det meste blir karaktersettingen vilkårlig og karakterene vil miste mye av sin verdi. Høyre arbeider for at karaktersettingen skal bli bedre og går derfor imot Arbeiderpartiets forsøk på å svekke karakterenes betydning.
