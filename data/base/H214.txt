
Stortinget, 14. november 1996
Pressemelding fra Jan Petersen, Høyres leder
Regjeringen bryter med NATO-samholdet
- uten Stortingets samtykke
Regjeringens beslutning om å avholde seg fra å stemme over resolusjonen i FN som krever at alle atomvåpen fjernes raskt innebærer et brudd med Norges forsvars- og sikkerhetspolitiske linje i NATO, sier Høyres leder Jan Petersen. NATOs medlemsland har hvert år siden 1978 stemt mot en slik resolusjon, som i år ble fremmet av Malaysia. Norge og Danmark var de eneste NATO-land som i år avholdt seg fra å stemme. De andre stemte imot.
Dette er ikke riktig tidspunkt for Norge å bryte med NATO-samholdet, uttaler Petersen. Norge er idag i en posisjon der vi står overfor en stadig større marginalisering i europeisk/atlantisk sammenheng. Dette har betydning for vår sikkerhetspolitiske situasjon, og stiller oss overfor store utfordringer. Norge bør i en slik situasjon legge stor vekt på å ivareta de bånd vi har innenfor Alliansen. Regjeringens beslutning i FN er i strid med en slik målsetting, uttaler Petersen.
En slik beslutning burde vært drøftet med Stortingets utvidede utenrikskomité, i henhold til vanlige prosedyrer i slike saker. Det er alvorlig at regjeringen ikke har tatt seg bryet med å diskutere denne beslutningen med Stortinget, uttaler Jan Petersen.
Petersen legger til: Arbeiderparti-regjeringen setter dermed sitt eget landsmøte over Stortinget og partisamholdet over NATO-samholdet.
