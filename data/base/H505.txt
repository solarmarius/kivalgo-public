
Pressemelding 25. januar 1997
Jan Petersen, innledning for Oslo Høyres årsmøte
Norsk Folkehjelp og organisasjonsfriheten
Organisasjonsfrihet er å være fri til å melde seg inn i en fagforening - eller å ikke melde seg inn i en fagforening. De fleste tar organisasjonsfriheten som en selvfølge her i landet. I Norsk Folkehjelp, derimot, er det ledelsen som bestemmer hvor arbeidstagerne skal organisere seg. Ingen får lov til å stå utenfor LO. Alle nyansatte må melde seg inn i LO. Så er det da også LO som har opprettet og som driver Norsk Folkehjelp.
Antagelig bryter Norsk Folkehjelp norsk lov. Professor i arbeidsrett, Henning Jakhelln, sier at praksisen i Norsk Folkehjelp er ulovlig. Norsk Folkehjelp forsvarer seg med at de ansatte godt kan være medlem i andre fagforeninger - bare de er med i LO også.
Den holder ikke. Selv for de mest indoktrinerte må det være et problem at arbeidsgiver krever at de ansatte skal melde seg inn i arbeidsgiverens egen organisasjon. Det er samrøre av verste slag!
Organisasjonstvangen i Norsk Folkehjelp er bare en flik av et større problem. Kravet om at arbeidstagerne skal være organisert i LO er ikke særegent for Norsk Folkehjelp. LO og Arbeiderpartiet bruker sin eierinnflydelse til å hindre de ansatte i å organisere seg fritt. I alt finnes det omlag 20.000 personer som på denne måten kan være fratatt retten til selv å velge om de skal være organisert og hvor de eventuelt skal være det.
Høyre vil angripe dette problemet på tre måter.
For det første skal vi peke på Ap-ledelsens ansvar. Ap-ledelsen møter LO-ledelsen i samarbeidskomitéen hver uke. Det koster Thorbjørn Jagland én setning å bestemme at ordningen skal opphøre umiddelbart. Gjør det, Thorbjørn Jagland!
For det andre må vi se nærmere på pengestrømmen til Norsk Folkehjelp. Fra 1986 til 1996 ble inntektene til Folkehjelpen ni-doblet - fra 50 millioner til 450 millioner kroner. Det meste av disse pengene kommer fra staten. Det kan ikke være noen selvsagt ting at staten finansierer en organisasjon som ikke respekterer organisasjonsfriheten.
For det tredje vil Høyre styrke organisasjonsfriheten gjennom å lovfeste den. Den enkelte arbeidstager skal ha:
- rett til å organisere seg
- rett til å velge organisasjon, og
- rett til å være uorganisert.
Gjennom en slik lov vil Norge oppfylle intensjonene i Den europeiske Menneskerettighetskonvensjonen, artikkel 11, som garanterer den enkeltes rett til å organisere seg. Vi arbeider nå med et slikt lovforslag, og vil fremme det i Stortinget straks det er klart.
