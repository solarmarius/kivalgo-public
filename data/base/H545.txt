
Stortinget, 30. januar 1997
Pressemelding fra Kaci Kullmann Five
Kommentar til utenrikspolitisk redegjørelse
Redegjørelsen tyder på at Utenriksministeren nå endrer sine vurderinger av trusselbildet og av Russlands innflytelse på NATO fra foredraget i Oslo Militære samfunn i november. Dette foredraget vakte betydelig oppmerksomhet - særlig da Forsvarminister Kosmo kom med helt andre signaler i sitt foredrag samme sted i januar. Kosmo sa bl.a. : «...et troverdig forsvar kan ikke bygges opp og ned ut fra kortsiktige vurderinger av det aktuelle trusselbildet.» Han trakk videre klare grenselinjer mot Alliansens kjernefunksjoner i forhold til Russland. Høyre håper Forsvarsministerens syn skal få fullt gjennomslag i Regjeringen og ser dagens redegjørelse som et skritt i riktig retning.
Høyre er positive til et styrket Partnerskap for fred (PFP) . Vi mener imidlertid det må gjøres klart at dette ikke er et mål i seg selv, men et virkemiddel for økt integrasjon . Når NATO forhåpentligvis i 99 tar opp første pulje av nye medlemmer må ikke døren lukkes for andre søkere. Utenriksministeren la sterk vekt på de Baltiske lands behov for EU-medlemskap, men unnlot å nevne disse landene spesielt i forbindelse med NATO-utvidelsen. Høyre vil understreke at det er enda viktigere for Norge å være klare i sin støtte til Baltikum i NATO ,der er vi medlem og har stemmerett, enn i EU hvor vi sitter på gangen når beslutningene om utvidelse fattes.
Høyre er enige med Utenriksministeren når han sier følgende om ønsket utvikling av den Vesteuropeiske Union: « Etter vårt syn skal ikke EU alene, slik enkelte medlemsland har gått inn for i EU s Regjeringskonferanse, kunne instruere VEU om å treffe tiltak for krisehåndtering, konfliktforebygging og fredsbevaring som berører NATOs og tredjelands ressurser. « Han burde imidlertid også sagt noe om det problemet Norge har ved at dette viktige spørsmålet primært vil bli avgjort i EU i fora hvor Norge ikke deltar.
Det er korrekt når Utenriksministeren påpeker at oppmerksomheten omkring Østersjøsamarbeidet har økt den senere tiden. Det beklagelige er imidlertid at han ikke kommer med signaler om noen markert oppvurdering av dette arbeidet fra norsk side. Høyre har lenge etterlyst et mer aktivt norsk engasjement i Baltikum. Både fordi dette er viktig i seg selv og fordi vi ikke kan regne med stor oppslutning om Barentssamarbeidet hvis ikke vi selv bidrar aktivt i Østersjøområdet.
Høyre ser forøvrig frem til den reviderte og oppdaterte handlingsplanen for atomsaker som varsles. Ikke minst håper vi på fremdrift i vurderingen av alternativer til massiv bruk av Majak-anlegget for avfall fra Kola. Det er svært gledelig at finansieringen av Lepse-prosjektet nå ser ut til å være sikret i et samarbeid der EU fortsetter sitt engasjement.
