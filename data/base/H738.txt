
Stortinget, 28. mai 1998
Pressemelding fra stortingsrepresentant Inge Lønning, Høyres fraksjonsleder i kirke-, utdannings- og forskningskomiteen,
Lite nytt fra Lilletun
Utdannelsesministerens redegjørelse inneholdt ikke mye nytt. Riktignok fikk vi en lang liste over alle de saker og spørsmål som er til overveielse og utredning, men det er ikke akkurat noen nyhet at denne regjeringen er flinkere til å sette igang vurderinger enn til å treffe avgjørelser. Og dessverre var den eneste nyheten i statsrådens redegjørelse av den negative sorten: at det nå skal settes igang forsøk med å fjerne karakterene i ungdomsskolen. - og det bare et par år etter at Stortinget vedtok retningslinjene for bruk av karakterer i den nye 10-årige grunnskolen. Det er åpenbart enkelte som ikke akter å gi seg før karakterene er helt borte fra grunnskolen - men Høyre hadde ikke trodd at statsråd Lilletun og KrF var blant dem.
I statsrådens redegjørelse var det mye snakk om kvalitetssikring, men det var lite som tyder på at Regjeringen tar inn over seg at det i dagens norske skole ikke er tilstrekkelig å sikre kvaliteten. Kvalitet og kunnskapsformidling må styrkes! Det er f.eks. påfallende at statsråden i det hele tatt ikke omtalte et helt grunnleggende spørsmål i arbeidet for å styrke kvaliteten i skolen - nemlig spørsmålet om definerte minstekrav til lærernes kompetanse.
