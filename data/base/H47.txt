
Oslo, Royal Christiania, lørdag 1. april 1995, kl. 13.10.
Jan Petersen, Høyres leder
Høyres regionale valgkampkonferanse
Presseutdrag
Arbeiderpartiet og maktkonsentrasjon
Tilsynelatende har det rådd den reneste idyll i Arbeiderpartiet de siste månedene. Gallupptallene har vært høye, og himmelen har vært skyfri.
Men jeg må si at den striden som i Oslo har vært om nomiasjonen av Rune Gerhardsen tyder på at det ikke er idyll internt i partiet. AUF-skandalen er et annet eksempel på det. De ulike dynastienes avleggere ryker i tottene på hverandre, enten det er Gerhardsen mot Bratteli, eller nye dynastier vi fra utsiden ikke har kjent til, som Røberg Larsen mot Brunvand. Undertonen er takk for sist mellom SME'ere og EU-tilhengere blant ungdommen.
Og sentralt i partiet presterte Jagland på et tidspunkt å offentlig innkalle sin nestleder Stoltenberg på teppet - før han innså at han selv hadde en finger i paien.
For Høyre er imidlertid oppgaven å forfølge de politiske og prinsipielle sidene ved det som nå rulles opp. Det debattprogrammet som ble sendt på TV2 torsdag kan bare være ett steg på veien mot å få belyst dette.
Problemet er på den ene side at forholdet til maktbalanse neglisjeres av Arbeiderpartiet. Regjeringspartiet har ikke tatt til seg Høyres varselskilt om "Grenser for politikk", men synes å mene at jo mer som kommer inn under politisk kontroll, jo bedre. Å sette grenser for politikken er nødvendig i en liberal rettsstat, for å beskytte rettighetene til enkeltmennesker og grupper.
Familien som vårt viktigste frivillige fellesskap trenger en avgrensning av politikkens makt.
Den enkeltes rettsvern i forhold til statens handlinger.
Den enkeltes valgfrihet
Mindretallets rettigheter
Eiendomsretten
Arbeiderpartiet erkjenner heller ikke problemet med at en liten gruppe mennesker kontrollerer store deler av økonomien her i landet, ved at staten eier de største private bankene, og direkte og indirekte er en dominerende aktør på børsen. De langsiktige private eierne er i stor grad forsvunnet i norsk industri. Styrene bekles av et begrenset antall personer, som i økende grad har en tett kontakt med regjeringskvartalet.
Heller ikke har partiet noe forhold til prinsippet om et skille mellom regjering, Storting og domstol, og til behovet for uavhengig kontroll av statsmakten. En ting er at Arbeiderpartiets sekretær, Dag Terje Andersen, og Høyre kan være uenige om hvem som er best kvalifiserte til en stilling, og ikke minst til hvordan søkerprosessen har foregått. Men verre er det at Andersen ikke oppfatter det som et problem når stillingene som Sentralbanksjef, leder for Kredittilsynet og departementsråd i Finansdepartementet besettes av omgangsvenner fra kretsen rundt statsministeren.
Statsråd Berget's håndtering av AUF-granskingen er forøvrig et annet og ferskt eksempel på at bevegelsen ikke skjønner behovet for uavhengig kontroll.
Alle disse tre forholdene - den altomfattende politikken, den manglende uavhengighet mellom statsmaktene, og gjengangerne i persongalleriet - er trusler mot maktspredningen i samfunnet:
Det begrenser den uavhengige kritikk og debatt - selve testen på demokratiet, og det leder til sentralisert makt hvor beslutningene fattes på et for snevert grunnlag.
Og her er selve hovedpoenget fra det nevnte debattprogrammet på TV2: En overveiende andel av seerne betrakter Arbeiderpartiets forhold til makt som et problem, det er noe av det samtlige andre partier kan enes om. De eneste som ikke er i stand til å se problemet, er Arbeiderpartiet selv!
