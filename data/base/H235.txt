
Stortinget, 18. oktober 1996
Pressemelding fra stortingsrepresentant Erna Solberg, Høyres kvinnepolitiske leder.
STØRRE VALFRIHET FOR BARNEFAMILIENE !
- HØYRE FORESLÅR 11.000 i økt KONTANTSTØTTE.
Høyre foreslår i sitt alternativ til neste års statsbudsjett å innføre et 1. trinn i en kontantstøtteordning som vil gi barnefamiliene større valgfrihet med hensyn til hvilke omsorgsordninger de ønsker for sine barn. Forslaget er et første ledd i å likestille den statlige stønaden til omsorg av barn uansett hvilken omsorgsform familien velger.
Dette gjøres gjennom å endre på 3 områder i budsjettet:
* øke småbarnstillegget i barnetrygden med 11.000 kroner
* gi samme barnehagestøtte til barn over og under 3 år
* øke fradraget for legitimerte utgifter til pass og stell av barn fra 20.000 til 33.000 (for ett barn)
Disse tre endringene vil tilsammen sikre at de småbarnsfamiliene som i dag ikke mottar offentlig støtte til den omsorgsformen de har valgt får en stor realøkning i sin disponible økonomi. Denne gruppen utgjør mer enn 2/3 av barnekullet i denne aldersgruppen. De som i dag nytter kortidsbarnehageplasser vil få det samme, mens de barn som har fulldags barnehage vil komme ut omtrent som i dag, med noe mindre støtte, men med større skattefradrag.
I tråd med det vi lovet i stortingsprogrammet for inneværende stortingsperiode vil vi sette i gang denne reformen fra august 1997 i forbindelse med innføringen av 6-års skolestart. Målet er å øke kontantstøttebeløpet til ca. 30.000 pr. år pr. barn under 3 år og å innføre en mindre kontantstøtteordning for barn opp til 6 år. Opplegget for 1997 er et 1. skritt.
For Høyre er innføringen av en kontantstøtte viktig for at familiene selv skal kunne bestemme hvilket omsorgstilbud de ønsker å gi sine barn. Den ensidige satsingen på barnehager som Arbeiderpartiet har lagt opp til passer ikke de omsorgsbehov en rekke familier har. En kontantstøtteordning vil gi familiene mulighet til å etterspørre mer fleksible ordninger f. eks. med kombinasjoner av redusert arbeidstid og korttidstilbud i barnehage. Samtidig er kontantstøtten utformet slik at de som ønsker et heldagstilbud i barnehage vil ha økonomisk mulighet til det på lik linje med i dag.
