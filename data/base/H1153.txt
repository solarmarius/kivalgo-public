
Stortinget, 8. mai 2001
Inge Lønning
Tull om Høyres utdanningspolitikk
Dagsavisens presentasjon av Høyres politikk for høyere utdanning i dag, 8.mai, er direkte misvisende. Det fremstilles som at Høyre vil privatisere universitetene, innføre studieavgift for studentene og ikke øke stipendandelen. Studentene ved Universitetet i Oslo kan vente seg en helt annen hverdag hvis Høyre får styre utdanningspolitikken, heter det.
Det ville de nok, hvis Dagsavisens oppslag hadde vært så mye som i nærheten av å gi en riktig fremstilling av Høyres utdanningspolitikk. Det er det imidlertid ikke. Høyres utvalg for høyere utdanning, ledet av partiets nestleder Inge Lønning, leverte sin innstilling i november i fjor. Utvalget har diskutert forskjellige måter å finansiere høyere utdanning på. Utvalget tar opp diskusjonen i Mjøs-utvalget, hvor blant annet LOs påtroppende leder Gerd-Liv Valla var medlem, om innføring av studieavgift. Mjøs-utvalgets innstilling har ligget til grunn for Giskes stortingsmelding om høyere utdanning. I likhet med Mjøs-utvalget og Giske, avviser Høyre innføring av studieavgift. Skulle det innføres studieavgift, måtte studentene få kompensert for dette ved en tilsvarende økning i stipendet. Hvordan dette kan fremstilles som at Høyre vil innføre studieavgift i høyere utdanning, er en gåte.
Høyre vil imidlertid gå lenger, ved at også de studentene som studerer ved en privat høyskole skal slippe å betale studieavgift. I dag må en student ved Handelshøyskolen BI betale studieavgift, mens en student ved Norges Handelshøyskole slipper. Høyre vil ha en finansieringsform for høyere utdanning hvor stykkpris (pengene følger studenten) er et vesentlig element. Høyre mener at denne stykkprisen må man også kunne ta med seg hvis man velger å studere ved en privat høyskole. Det betyr at Høyres forslag går i motsatt retning av det som påstås i Dagsavisens oppslag, ved at studentene slipper å betale studieavgift, også hvis de studerer ved en privat høyskole.
Dagsavisen fremstiller det videre som at Høyre vil privatisere universitetene. Høyre har ikke det samme angstbiterske forhold til private som Giske, og er åpne for private eiere. Det betyr imidlertid ikke at vi ønsker å selge ut universiteter og høyskoler til private. Heller ikke tror vi at det finnes noen kø av interessenter som vil kjøpe. For Høyre er ikke det viktigste hvem som eier institusjonene, men at studentene får en god utdanning, betalt av det offentlige, og at det drives god forskning. Vil private investere i høyere utdanning, ønsker Høyre dette velkommen. Det vil gi økt mangfold og øke de totale ressursene innen høyere utdanning og forskning. Høyre vil fristille universitet og høyskoler fra departementet gjennom at de gjøres til aksjeselskap, offentlige særlovselskap eller stiftelser. Dette vil gjøre universiteter og høyskoler mer uavhengig av politiske myndigheter enn i dag.
Dagsavisen skriver at stipendandelen ikke skal økes. I en prioritering mellom økt stipendandel og økt kostnadsnorm vil Høyre prioritere kostnadsnormen, altså at studentene skal få utbetalt mer fra Lånekassen enn i dag. Utbetalingen fra Lånekassen må være så høy at studentene kan studere på heltid, uten å måtte arbeide ved siden av, også i de største byene hvor levekostnadene er høyest. Høyre har tidligere vært pådriver for økt stipendandel. Nå mener vi at det viktigste er å øke det totale disponible beløp studenten har til rådighet, og ikke ensidig fokusere på stipendet.
Utvalgets innstilling har vært offentlig tilgjengelig siden november i fjor, uten at den har blitt nevneverdig kommentert før nå. Innstillingen var et ressursdokument for arbeidet med Høyres stortingsvalgprogram, som ble vedtatt på Landsmøtet sist helg. Ønsker man å vite hva som er Høyres utdanningspolitikk, anbefales det å lese vårt stortingsvalgprogram. Denne anbefalingen gjelder også Dagsavisens journalister.
