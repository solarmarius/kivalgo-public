
Oslo, den 2. juli 1999
Jan Petersen
Regjeringen må prioritere rekruttering av dyktige lærere
Høyres leder, Jan Petersen kommer i et brev til Kirke-, utdannings- og forskningsminister, Jon Lilletun, med krass kritikk mot at regjeringen nok en gang har utsatt den varslede stortingsmeldingen om lærerrekruttering.
- Det haster med en langsiktig strategi for å rekruttere flere dyktige lærere til skolen. Det er beklagelig at stortingsmeldingen om lærerrekruttering, som regjeringen opprinnelig skulle avgi til Stortinget i mai 1999, ennå ikke er blitt lagt frem. Isteden for å føre en aktiv politikk for å sikre en bedre lærerrekruttering, velger Lilletun å skyve problemene foran seg. Og for hvert år som går uten at noe gjøres svekkes vår mulighet til å klare oss i en stadig tøffere global konkurranse, sier Jan Petersen.
I et brevet viser Petersen til at flere forhold tyder på at det er alvorlige problemer med rekrutteringen til læreryrket:
Mange av de dyktigste lærerne oppfatter ikke lenger skolen som en attraktiv arbeidsplass.
Den gjennomsnittlige utdannelsen blant lærerne i den videregående skolen er på vei ned.
Søkningen til lærerskolene går ned.
Andelen ufaglærte lærere i grunnskolen øker.
- Engasjerte og kompetente lærere er helt avgjørende for at våre barn skal få en god utdannelse og dermed være forberedt til å mestre fremtidens kunnskapssamfunn. Når norske læreres kompetanse svekkes er det svært alvorlig med tanke på Norges fremtidige utvikling, sier Jan Petersen.
