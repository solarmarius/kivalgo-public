
Sentralstyrets møte den 21. mars 1995
Høyres Hus, Oslo
Jan Petersen, Høyres leder
Presseutdrag nr. 2
 Legg mer vekt på å beskytte de lovlydige
Kriminalpolitikken er i alvorlig ubalanse  det er få ting det snakkes mer om over kantinebordene i hele Norge. Det legges for liten vekt på å beskytte de lovlydige. Mange er usikre på om rettshåndhevelsen er konsekvent og betryggende. Selvsagt kan man ikke holde regjeringen ansvarlig for de enkelte lovbrudd. Men det regjeringspartiet må ta ansvar for er deres avvisning av våre forslag til forbedringer i kriminalpolitikken.
Dette har Høyre tatt til orde for:
1. Rettergangen må gå raskere og fengselsdømte må sone så raskt som mulig. Lang ventetid med nye forbrytelser må ikke aksepteres. To må sone på samme celle når det er nødvendig. Fengselskøene kan ikke løses ved å slippe de dømte for tidlig ut.
2. Reglene for åpen soning må strammes kraftig inn. Volds-, narkotika- og sedelighetsdømte må ikke få fortsette med kriminell adferd under soningen.
3. Tilsynet med prøveløslatte må bli troverdig. Brytes betingelsene må reststraffen sones.
4. Som hovedregel må kriminelle gjengangere ikke gis betingede dommer. Den lovlydige befolkning har krav på bedre beskyttelse.
5. Lovens adgang til utvisning av kriminelle utlendinger må brukes. Når det konstateres lovbrudd fra utlendinger uten lovlig opphold må det møtes med kontante reaksjoner.
6. Den kriminelle lavalder må settes ned igjen til 14 år. Unge kriminelle trenger en reaksjon fra samfunnet.
7. Foreldrenes erstatningsansvar for barnas skadeverk må mangedobles, og utsettelse for førerkort må brukes aktivt for ungdomskriminelle.
8. Unge lovbrytere må kunne forpliktes til å møte i konfliktråd.
9. Politiet må få rimelig med ressurser og tilstrekkelig frihet i bruken av dem. Regjeringens budsjettforslag har ikke vært tilstrekkelige. Gjennom omprioriteringer og økte rammer foreslo Høyre å øke bevilgningene til politi og lensmenn med ca. 80 mill. kr. for 1995.
Det er et paradoks at mens den offentlige sektor eser ut på de fleste områder, så har vi langt igjen før vi har skapt tilstrekkelig trygghet i gatene og i folks hjem. Politikkens venstreside har advart mot nattvekterstaten. Men selv har de bragt oss mot den omvendte nattvekterstat, der det nettopp er lov og orden-oppgavene som ikke finner skikkelige løsninger. Det trengs, dessverre, hardere tak mot kriminaliteten.
