
Pressemelding, Høyres Stortingsgruppe, 9. november 199
Trond Helleland, Høyres familiepolitiske talsmann:
Budsjettforliket er dårlig familiepolitikk og dårlig fordelingspolitikk
Endringene i forsørgerfradraget og barnetrygden som følge av budsjettforliket mellom Arbeiderpartiet og regjeringspartiene gir et tap for barnefamiliene på til sammen 1,1 mrd kr. Det viser beregninger Finansdepartementet har gjort på oppdrag for Høyre. Regjeringens opprinnelige forslag innebar en innstramming overfor barnefamiliene på 700 mill kr. Avtalen med Arbeiderpartiet øker barnefamilienes tap med 400 mill kr.
"Kristelig Folkeparti har markedsført seg som et familieparti og Arbeiderpartiet har snakket lenge og høyt om fordeling. Men resultatet av forliket er både dårlig famliepolitikk og dårlig fordelingspolitikk", sier Høyres familiepolitiske talsmann Trond Helleland.
Satsene for barnetrygd blir neste år 9.948 kr for første og andre barn  mot dagens nivå på 11.112 kr. For tredje og følgende barn reduseres satsen fra 13 092 kr til 10 994 kr årlig. Samtidig som barnetrygden utvides til 18 år, reduseres forsørgerfradraget for barn mellom 16 og 18 år fra kr 2.540 kr til 1.820 kr.
"Med dette opplegget vil familier som over 18 år får barnetrygd etter de nye satsene totalt tape rundt 7.000 kr pr barn, selv om barnetrygden utvides med to år. Regjeringen markedsfører dette som en positiv reform for barnefamiliene, men realiteten er at man gir med den ene hånden og tar mer tilbake med den andre", sier Trond Helleland.
Høyres alternativ er å beholde dagens ordning med barnetrygd frem til 16 år og prisjustere satsene i barnetrygden. Høyre vil beholde og lønnsjustere forsørgerfradraget i skatt.
"Høyres alternativ innebar en styrking av barnefamilienes økonomi med 500 mill kr i forhold til Regjeringens forslag. Gjennom avtalen med Arbeiderpartiet har Regjeringen oppnådd å svekke barnefamilienes økonomi ytterligere 400 mill kr utover den innstrammingen på 700 mill kr som lå i det opprinnelige budsjettforslaget. Det virker som om Regjeringen vil sende regningen for kontantstøtten til familier med eldre barn. Det var ikke intensjonen bak kontantstøtteavtalen", sier Trond Helleland.
