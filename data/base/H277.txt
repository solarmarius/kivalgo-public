
Pressemelding 28. Februar 1996
Fra Høyres finanspolitiske talsmann Per-Kristian Foss
Nødvendige innstramninger i verdipapirhandelen
Meglernes egenhandel
Regjeringen tar i sitt forslag til endringer i verdipapirhandelloven flere skritt i riktig retning. Høyre vil støtte forslaget om at meglerselskapenes kunder skal tildeles aksjer i emisjoner før meglerselskapet eller dets ansatte. Dette ser Høyre som en viktig begrensning i lovverket med hensyn til meglernes og meglerselskapets egenhandel som vil skape ryddigere forhold. Høyre vil vurdere om det etter denne lovendringen fortsatt er påkrevet med ytterligere begrensning av de ansattes mulighet til egenhandel i enkeltaksjer.
Konkurransemessige vilkår
Det er ikke aktuelt for Høyre å støtte forslag som vil kunne svekke kapitaldannelsen i samfunnet eller tiltak som vil svekke markedets virkemåte. Det er derfor uaktuelt for Høyre å legge hindringer i veien for den ordinære egenhandel verdipapirforetakene driver.
Forvalterne
Pressen har avdekket en manglende moralsk ballast i mange norske forvaltermiljøer. Høyre krever at Regjeringen snarest fremmer forslag for Stortinget med sikte på sterkere reguleringer av fonds- og forsikringsbransjen. Lovreguleringen må sikre at de ansattes ikke har adgang til å benytte sin posisjon til å berike seg på bekostning av kundenes eller selskapenes interesser. Et handleforbud i enkeltaksjer vil her kunne være på sin plass.
Kredittilsynet
I forbindelse med vårens helhetlige gjennomgang av lov og regelverk må Kredittilsynet styrkes, slik at den aktive oppfølgingen av regelverket overfor foretakene kan intensiveres.
