
Oslo, den 4. februar 1999
Pressemelding fra Høyres stortingsgruppe
Inge Lønning tar opp problemet med politisk styring av oppdragsforskning
Høyres nestleder, stortingsrepresentant Inge Lønning tar i en interpellasjon til kirke-, utdannings- og forskningsministeren opp problemet med politisk styring med oppdragsforskning foretatt i regi av offentlige myndigheter. Utgangspunktet for interpellasjonen er evalueringsarbeidet med Reform 94, hvor det er avdekket at statsråd Hernes grep direkte inn i forskernes arbeide.
Interpellasjonen har følgende ordlyd: I forbindelse med fremleggelsen av evalueringsrapportene om Reform 94 er søkelyset også satt på den daværende statsråds direkte inngripen i forskernes arbeide underveis. Det finnes også andre eksempler på at statsråder/departementer har forsøkt å påvirke forskningsarbeider som gjennomføres etter oppdrag fra departementet. Hvorledes vurderer statsråden slike forsøk på politisk "overstyring" av oppdragsforskning, og hva vil statsråden gjøre for å hindre at denne type styring blir en del av den virkelighet norsk forskning må forholde seg til i fremtiden?
