
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
DET NYE FOLKEPARTIET
Program
Del 1: Holdninger og hovedpunkter.
Del 2: Arbeidsprogram for 1973-77.

PROGRAM
for Det Nye Folkepartiet
________
Ansvar for felles framtid





Del 1: Holdninger og hovedpunkter

1. DET NYE FOLKEPARTIETS formålsparagraf lyder slik:
     Det Nye Folkepartiet har til formål å samle kvinner og menn til politisk arbeid på sosialliberal grunn. 
     Det Nye Folkepartiet bygger sitt arbeid på våre nasjonale og kristne verdier og våre vestlige demokratiske tradisjoner. Partiet vil hevde toleranse overfor ulike livssyn. 
     Partiet vil arbeide for rettferd og fred i verdenssamfunnet på grunnlag av internasjonal solidaritet og forpliktende samarbeidsformer mellom nasjonene. 
     I vårt eget land er målet å løse nye arbeids- og utbyggingsoppgaver med sikte på en stadig mer rettferdig sosial og geografisk fordeling av samfunnets goder gjennom en framstegspolitikk som verner våre naturverdier og tar hensyn til en balansert utnytting av våre ressurser. Produksjon og forbruk må tilpasses de økologiske forhold med sikte på en kretsløpsøkonomi. 
     Folkestyret stilles stadig overfor nye utfordringer som må møtes med aktive tiltak mot krefter som vil svekke vårt demokrati og med en utbygging av de demokratiske samarbeids- og samlivsformer innen arbeidslivet, skolen, lokalsamfunnene og det politiske liv. 
     Det Nye Folkepartiet vil legge vekt på åpne samarbeidsformer med andre demokratiske partier og organisasjoner i samfunnet. 
     Det Nye Folkepartiet vil arbeide for et mer menneskelig samfunn ved likestilling mellom kjønn, ulike grupper, distrikter og nasjoner. 

2. VERN OM VERDIENE - ET FELLES ANSVAR
     I Det Nye Folkepartiet står vi på et klart, felles verdigrunnlag. Formålsparagrafen slår fast at vi vil bygge på og verne om de kristne og nasjonale verdier. 
     Kristendom og kristne tradisjoner har spilt en sentral rolle i utviklingen av vårt nasjonale samfunn. Dette vil vi være med og føre videre. 
     Sosialliberalismen favner om både det kristne og det humanistiske menneskesyn. Den vil ha rom for frisinn og toleranse, samtidig som den bygger på respekt for og positiv vilje til å støtte det religiøse liv. Dette grunnlaget vil prege DNF's politikk på en rekke felter-i skole- og utdanningssektoren, i arbeidet for barn og ungdom og i kulturpolitikken for øvrig. I hele vår politikk må vi ha klart for oss at det økonomiske liv og den materielle vekst, som danner det nødvendige grunnlag for den moderne samfunnsutvikling, aldri kan være noe mål i seg selv. Målet er menneskelig vekst og utfoldelse. Utfoldelse betyr frihet og spillerom. Men det kreves også ansvar. Vi har i dag et stadig sterkere felles ansvar for barna og ungdommens livsvilkår, i forandringenes rastløse samfunn, der normer brytes ned og farer truer. Vi har felles ansvar for familienes trygghet og trivsel, for isolerte og vanskeligstilte mennesker i alle grupper. 
     Ikke minst har vi i dag også et felles ansvar for miljøet omkring oss, for en forsvarlig bruk av ressursene, for å sikre livsgrunnlag og valgmuligheter også for kommende slekter. 
     Det Nye Folkepartiet vil ta sin del av ansvaret, på grunnlag av disse verdinormer. 

3. ANSVAR I VERDENSSAMFUNNET
     Det Nye Folkepartiet er et internasjonalt orientert parti. Vi legger vekt på at en rekke av problemene i vårt eget samfunn bare kan løses gjennom forpliktende samarbeid med andre nasjoner. Dette gjelder bl. a. trygghet på arbeidsplassene. Det gjelder forurensnings- og ressursproblemene. Det gjelder framtidsutsiktene og vekstmulighetene i norsk økonomi. Vi tror også at Norge- selv om vi er en liten nasjon i verdenssammenheng-har en klar plikt til å yte bistand til folk og nasjoner i utviklingsland, og til å bidra til fred og forståelse mellom folkene ved aktivt å delta i det internasjonale samarbeid. 
     Liberalismen sto fram som en internasjonal politisk bevegelse som arbeidet for fred mellom nasjonene gjennom frihandel og internasjonal arbeidsdeling. Dagens sosialliberalisme bygger på det samme grunnsyn når den går inn for forpliktende samarbeidsformer mellom nasjonene. 
     Vi bygger vår politikk på at Norge hører hjemme blant de demokratiske statene i Vest, og vi vil kjempe for at vårt land ikke faller tilbake i en «nøytralistisk» posisjon. 
     Som en liten nasjon er vi avhengig av at sterke internasjonale organer i større grad blir satt i stand til å styre utviklingen. Dette gjelder ikke bare i verdenssamfunnet, der FN's rolle må styrkes, men også i mer geografisk avgrensede områder som Norden og Europa. Vårt forhold til Europa er i dag bestemt av folkeavstemningsresultatet og av handelsavtaleløsningen som vi under dagens forhold har godtatt. 
     Vårt lands behov for samarbeid med de vesteuropeiske land vil etter vårt syn ikke være tilfredsstilt bare ved en avtale om de handelsmessige forhold. På denne bakgrunn ser vi det som en sentral oppgave å arbeide for at verdien av de mer omfattende og forpliktende samarbeidsformer blir erkjent også i europeisk sammenheng. 
     Etterhvert som virkningene av en handelsavtaleordning blir bedre klarlagt både økonomisk og politisk, vil det norske folk på ny kunne vurdere spørsmålet om tilknytningsform. Ved et varig uomtvistelig omslag i folkets holdning i forhold til september 1972, bør medlemskapsspørsmålet tas opp igjen overfor EF. 
     Det Nye Folkepartiet vil derfor hevde det syn at Norge -når saken er modnet-og etter nye tilfredsstillende forhandlinger, bør bli medlem av De Europeiske Fellesskap. 
     Vi bygger vårt syn på at målet også for det internasjonale samarbeid er å gi det enkelte menneske trygghet i dets hverdag, mot krigsfare, mot ufrihet og økonomisk usikkerhet. 

4. SOLIDARITET OG RETTFERD
En grunnholdning hos Det Nye Folkepartiet er kravet om sosial rettferd - solidaritet med dem som er vanskeligst stilt. 
     Solidaritet betyr også at man i praktisk politikk har vilje til å satse bevisst til fordel for landsdeler og næringer som har problemer eller ligger tilbake i utvikling. 
     Vi vil arbeide for å fjerne restene av det gamle klassesamfunnet i vårt eget land. 
     Framfor alt betyr det en forpliktelse til aktiv samfunnsmessig omsorg for den store gruppe av enkeltmennesker som altfor ofte er blitt forsømt hittil. Det gjelder funksjonshemmede av alle kategorier. Det gjelder de eldre, som har sin arbeidsdag bak seg i en karrigere tid. Og det gjelder store grupper av enslige, som har måttet finne seg i en urimelig forskjellsbehandling. 
     Tiden er også i høy grad inne til å ta konkrete skritt for å gjennomføre likestilling mellom kvinner og menn på alle felter av samfunnslivet. Det Nye Folkepartiet forplikter seg til å arbeide energisk og systematisk med disse sosiale rettferdsproblemer. 

5. PRISER UNDER KONTROLL OG RETTFERDIG SKATTLEGGING
     Vårt land har hatt en inflasjonspreget prisutvikling i de senere år. Den svekker vår konkurranseevne overfor utlandet, den skaper vansker for gjennomføringen av målsettinger i statens og kommunenes budsjetter, og den virker urettferdig overfor grupper som har vansker med å skaffe seg løpende kompensasjon. Det er derfor en hovedoppgave i norsk politikk å bringe prisutviklingen under kontroll. 
     Dette kan bare skje gjennom et nært samarbeid mellom de offentlige myndigheter og arbeidslivets organisasjoner. For å kontrollere den prisutvikling som er særnorsk, er det avgjørende at vi ikke bevilger oss høyere lønnstillegg enn det er realøkonomisk dekning for. Det må dessuten føres en stram økonomisk politikk og en nøktern budsjettpolitikk både i staten og i kommunene. 
     Vi har i de senere år fått en utvikling der økende priser og skatter har ført til tunge byrder for store inntektsgrupper. Vi vet alle at det må skaffes midler til den innsats og de ytelser som vi venter av et velferdssamfunn. Men skatten må ikke ramme unødig eller urettferdig det som er vanlige inntekter for folk flest, eller drepe lysten til ekstra innsats. Det skal lønne seg å arbeide. 
     Skattleggingen må heller ikke på urimelig måte ramme vanlige boliger og fritidshus. 
     Det Nye Folkepartiet vil legge stor vekt på å skape en rettferdig skattlegging og bringe skattesatsene på inntekt og formue nedover i samsvar med de økonomiske forutsetninger for skattereformen i 1969. Derfor går Det Nye Folkepartiet inn for løpende justeringer av klassefradrag, skattefrie minstegrenser og progresjonstrinn for å hindre en ny skjerping i skattleggingen. 

6. INDUSTRIEN - EN NØKKEL TIL VÅR VELSTAND
     Det Nye Folkepartiet bygger på det syn at alle yrker har likeverd. Alle våre næringer er viktige og må utfylle hverandre så langt som mulig over hele landet. Det er derfor nødvendig med en bred og aktiv næringspolitikk. I dagens situasjon står industriens problemer på flere måter i en særstilling. Den er vår viktigste næring og gir arbeid til flere enn noen annen enkeltnæring. Avkastningen av industrien er avgjørende for vår samfunnsøkonomi. 
     Norsk industri sliter i dag til dels med store problemer. Framtidsutsiktene er heller ikke bare lyse. Dette krever en politisk vilje til å gå inn i problemene og til å utforme en industripolitikk som sikrer grunnlaget for sysselsettingen og den videre utbygging. Det Nye Folkepartiet vil på dette grunnlag legge vekt på tiltak som kan sikre avsetningen av norske industrivarer i utlandet. Vi må vurdere på nytt 
de skatteregler som gjelder. Vi må også vurdere avgiftssystemet i hele dets bredde og de støttetiltak som vi i dag har for industrireisingen, ikke minst på grunn av den rolle som industrien har spilt og fortsatt må spille i vår distriktsutbygging. Ofte er nettopp industrien den næring som kan hjelpe til å holde andre næringer oppe. 
     Samfunnet må også aktivt inn i struktur- og omstillingsproblemene i industrien, og bidra til et utbyggingsmønster som er det beste ut fra en sosial og miljømessig vurdering. Vi må gjøre arbeidsvilkårene stadig bedre for de mennesker som arbeider i industrien. 
     En aktiv politikk for å redusere og stanse forurensningene fra norsk industri er nødvendig. Vi må utforme et klarere regelverk for industriens plikter, samtidig som samfunnet må ta sin del av omkostningene ved rensetiltak o.l. 

7. UTVIKLING AV LIVSMILJØET
     Det velferdssamfunnet som er bygd ut i vårt land i dag, har skapt en tryggere ramme omkring den enkelte enn noen tidligere generasjon har opplevd. Tryggheten gjelder først og fremst sikkerhet mot overgrep og for samfunnsmessige ytelser, dersom behovet skulle melde seg. I den videre utvikling av samfunnet må vi legge avgjørende vekt på tiltak som kan redusere samfunnets behov for å gripe inn. Tallet på yrkesskadede og uføre i dag er for en betydelig del et resultat av tidligere tiders arbeidsmetoder og arbeidsmiljøer. Den personlige usikkerhet er ofte et resultat av at vi ikke har utviklet de mellommenneskelige forhold i arbeidsmiljø og bomiljø. Den automatisering av produksjonsprosessen i industrien og i tjenesteyrkene som vi opplever i dag, tyder på at framtidas problem ikke blir vesentlig annerledes. 
     Det Nye Folkepartiet vil derfor legge vekt på tiltak som utvikler bedre livsmiljø for menneskene i arbeidsmiljø og bomiljø. Vi vil styrke arbeidsforskningsinstituttene og byggforskningsinstituttenes arbeid med å klarlegge menneskenes forhold i arbeids- og bomiljøene. Vår kunnskap om den psykiske og fysiske belastning i arbeidssituasjonen må nyttiggjøres i praktisk arbeid i næringslivet. Det er både i den enkeltes og i samfunnets interesse at flest mulig kan yte full arbeidsinnsats til pensjonsalderen nås. 
     De mellommenneskelige forhold på arbeidsplassen bestemmes av kollegiale forhold og av det lederskap som blir utvist. Det må derfor stadig stilles større krav til menneskelig innsikt hos dem som skal øve lederfunksjon over andre. Lederopplæringsrådets stilling må derfor styrkes slik at det etter hvert kan bli stilt andre krav til den som skal øve lederfunksjon, enn bare teknisk eller økonomisk utdanning. Dette kan skje gjennom en ettårig spesialutdanning med en innføring i de menneskelige sider ved lederskap. 
     Det Nye Folkepartiet vil legge vekt på et reformarbeid som kan skape et triveligere livsmiljø for menneskene i velferdssamfunnet. 

8. DEMOKRATIET MÅ VERNES OG BYGGES VIDERE UT
     Vårt politiske demokrati har de samme røtter som i de andre vesteuropeiske land. Det er også hos oss vokst fram på grunnlag av en sosial-liberal politikk. 
     Demokratiets mål er å skape et samfunn der det enkelte mennesket kan sikres de grunnleggende rettigheter og oppnå størst mulig personlig vekst, trivsel og velferd. I verdenssammenheng er det bare i noen få samfunn at det har vært mulig å bygge opp et levedyktig folkestyre. Og det har ofte vært truet, utenfra og innenfra. 
     Det Nye Folkepartiet mener at demokratiet best kan vernes ved å bygge det videre ut, slik at det enkelte menneske kan oppleve det som en realitet og delta aktivt i utformingen av samfunnet. Det gjelder i skole- og utdanningsvesen, på arbeidsplassen, i organisasjoner av alle slag, i de politiske partier, i statsstyre og lokalsamfunn. Demokratiet gir adgang til strid og kamp om ideer, om innflytelse og makt. Men det må bygge på respekt og toleranse for andres syn. Det må følge spilleregler som må anerkjennes av alle, og det må sikre seg mot vilkårlig og stor makt på få hender. 
     I det politiske liv må vi stå vakt om de folkevalgtes frie og uavhengige stilling. I Det Nye Folkepartiet vil de folkevalgte både i statsstyre og i kommunene bare være bundet av det program de er valgt på og av sin egen overbevisning. 
     Demokratiet er menneskerett for den enkelte-og ansvar for medmennesker. 


Del 2: Arbeidsprogram for 1973-77

     Det Nye Folkepartiet er et nytt alternativ for norske velgere. Vi ønsker å føre en politikk som velgerne kan stole på, og vi vil vise fasthet i politiske holdninger.
     Det Nye Folkepartiet bygger på et sosialt-liberalt grunnsyn. Det grunnleggende i sosial-liberalismen er omsorgen for og vilkårene for det enkelte menneske både som individ og som samfunnsmedlem, og dermed også for fellesskapet mellom mennesker. Dette grunnsyn, med en aktiv reformpolitikk gjennom offentlig styring og med rom for det personlige initiativ, er grunnleggende både for partiets program og for det praktiske politiske arbeid.
     Sosial-liberalismen bygger på den grunntanke at det er mulig å bygge et bedre samfunn både lokalt, nasjonalt og internasjonalt, et samfunn der menneskene får stadig bedre vilkår for utfoldelse og for å oppleve fellesskap. Forutsetningen for dette er at vi stadig utvikler og forbedrer demokratiet. Gjennom demokratisk samarbeid vil menneskene fortsatt være i stand til å møte de utfordringer framtida bringer og styre utviklingen. Som sosial-liberalt parti godtar vi ikke de pessimistiske spådommer om framtida. I pakt med de demokratiske tradisjoner vil gjennomføring av likestillingsprinsippet på samfunnslivets ymse områder være et viktig arbeidsmål.
     Det Nye Folkepartiet består av unge og eldre fra bygd og by. Alle yrkesgrupper er med. Vi representerer et tverrsnitt av det norske samfunn, og vi mener det er en styrke. 
     Vi samler oss om en politikk for å bygge et bedre og mer menneskelig samfunn. For å oppnå dette er vi også åpne for samarbeid med andre partier som vil føre en aktiv reformpolitikk. 

1. NORGE OG VERDEN
     Norsk utenrikspolitikk har flere oppgaver. Vi skal trygge vårt lands sikkerhet og fred og samtidig arbeide for fred og rettferd i verdenssamfunnet. Vi skal ivareta Norges økonomiske interesser og samtidig yte en stadig større innsats for å hjelpe også andre land til en bedre økonomisk og sosial utvikling. Vi skal si klart fra om urett og undertrykkelse hvor den enn skjer i verden. Vi skal være våkne og åpne for nye krav og problemstillinger i internasjonal politikk, men samtidig vise fasthet og sammenheng i vår politikk. Vi skal i vårt eget land stimulere til fri og engasjert debatt om de utenrikspolitiske spørsmål. Samtidig er det en avgjørende fordel å ha en meget bred oppslutning om hovedlinjene i vår utenrikspolitikk. Vi er få - bare en tusendel av verdensbefolkningen og har en utsatt beliggenhet. Med en aktiv holdning vil vårt land bli hørt og vinne medinnflytelse. 

1. Politisk styring i verdenssamfunnet.
Det politiske verdensbildet er radikalt utvidet og endret i vårt århundre, og endringene vil trolig fortsette raskere og raskere. Verden er blitt mindre. Kommunikasjonene bedres stadig. Supermaktene kan med sine raketter med kjernefysiske ladninger nå den fjerneste plett på jorden. Våpenteknikken er drevet så langt at kloden bokstavelig talt kan legges øde. 
     Sult og ernæringskriser er gjengangerproblemer, og den farlige kløften mellom fattige og rike land er ikke blitt mindre. Befolkningsøkningen fortsetter i urovekkende grad. Presset på jordens ressurser forsterkes stadig. Det blir en mer og mer påtrengende oppgave å verne om naturmiljøet, forebygge og bekjempe forurensninger av alle slag og å bevare jordens ressurser også for kommende generasjoner. 
     Svaret på disse utfordringer og trusler ligger i å bygge ut et forpliktende samarbeid mellom nasjonene. Prinsippet om mest mulig ubeskåret selvråderett er farlig i dagens verden. Verdens tragedie har ofte vært at de små land har holdt seg forsiktig tilbake mens de store har brukt sin selvråderett på en måte som har ført til krig og katastrofe. 
     Vårt mål må være å gjøre FN, til et virkelig effektivt fredsorgan med makt og myndighet til å gripe inn der freden er truet. Det er langt fram til en «verdensregjering», men vi må innrette vår praktiske politikk i dag slik at den ikke kommer i strid med denne målsetting. 
     I første omgang må vi bygge ut det regionale samarbeid og gjøre det mer forpliktende og effektivt med sikte på et senere globalt samarbeid. 
     Det Nye Folkepartiet vil arbeide for:
-    at FN kan bli styrket både politisk, organisasjonsmessig og økonomisk, 
-    at Norge tar mest mulig aktivt del i alt internasjonalt samarbeid som tar sikte på å bekjempe forurensninger og bevare ressursene i havet, på land og i luften, i tråd med de anbefalinger som ble vedtatt på FN's miljøvernkonferanse i Stockholm i 1972. 
-    at Norge spesielt må arbeide aktivt for å få bygd opp et regionalt samarbeid i Vest- og Nord-Europa i kampen mot forurensninger i sjø, luft og på land-og til vern om ressursene. 

2. Hjelp til utviklingsland.
     Det Nye Folkepartiet mener at vi må se utviklingshjelpen i et verdensperspektiv. En vellykket innsats i FN's organer i hjelpen til utviklingsland kan bidra til å styrke FN's anseelse og myndighet og gi håp om at organisasjonen kan bli effektiv også i direkte fredsbevarende arbeid. Samtidig må vårt land fortsette med direkte samarbeidsprosjekter med enkelte u-land og med nordiske samarbeidsprosjekter i u-landene. Norsk industri og næringsliv kan få vesentlige oppgaver innen begge disse bistandsformer. I internasjonale organisasjoner som OECD, UNCTAD og andre samarbeidsorganer må vi arbeide for en fortsatt og fullstendig liberalisering av importen fra u-landene og for ordninger som kan sikre stabile og rettferdige priser på råvarer. Like viktig som å fremme industrialisering og økt økonomisk utvikling i u-landene er det å heve opplysnings- og kunnskapsnivået. Det samme gjelder arbeidet for familieplanlegging og begrensning av befolkningsveksten. 
     Omfanget av vår u-hjelp er etter hvert blitt så stort at det blir stadig mer nødvendig å passe på at arbeidet blir godt og effektivt administrert og at innsatsen kommer dem til gode som trenger hjelpen. Dette arbeidet er nå blitt så omfattende at det bør overveies å samle det under et eget departement for å styrke den politiske ledelse. 
     Hjelp til utviklingsland er solidaritet med mennesker som har de samme elementære krav til et menneskeverdig liv som vi selv. U-hjelpen må være et samarbeid mellom selvstendige, likeberettigede partnere, en felles innsats for å redusere kløften mellom fattige og rike land. Dette er nødvendig for å sikre en stabil og fredelig utvikling i verdenssamfunnet. 

     Det Nye Folkepartiet vil arbeide for
-    å virkeliggjøre målsettingen om at den statlige u-hjelp bringes opp i 1 % av bruttonasjonalproduktet innen 1978. 
-    at våre myndigheter til enhver tid må passe på at hjelpen kommer dem til gode som trenger den mest og at hjelpen administreres godt og effektivt. 
-    å stimulere til private overføringer som kommer u-land til gode. 
-    å gi støtte til misjonen og andre som på ideelt grunnlag driver bistandsvirksomhet i u-landene. at u-hjelpen skjer i former som tar vare på de enkelte lands nasjonale og kulturelle tradisjoner. 
-    å støtte kravet om liberalisering av importen fra u-landene. 
-    internasjonale ordninger som kan skape stabile priser på alle råvarer fra u-landene. 
-    økt foredling av varene i u-landene. 
-    en særlig sterk norsk innsats i undervisning og praktisk opplæring i u-landene. 
-    å yte omfattende bistand til familieplanlegging. 
-    å gi støtte av humanitær art til nasjonale frigjøringsbevegelser. 
-    å støtte arbeidet for hjelp til flyktninger. 
-    å arbeide for bedre låneordninger i Verdensbanken for investeringer i u-land. 

3. Sikkerhet og forsvar.
     I de siste år har det vært en meget positiv utvikling i forholdet mellom USA og de to kommuniststyrte stormaktene Sovjet-Unionen og China. Samtidig har det funnet sted en gledelig oppmyking av motsetningene mellom Øst og Vest i Europa. Med Vest-Tysklands godkjennelse av Polens vestgrense, med Berlin-avtalen og reguleringen av forholdet mellom de to tyske stater er det lagt et politisk grunnlag for videre avspenning. Dette må vi prøve å utbygge videre til aktivt samarbeid mellom Øst- og Vest-Europa handelspolitisk, økonomisk, sosialt og kulturelt, i kampen mot forurensninger og ikke minst med sikte på et friere samkvem også med menneskene i Øst-Europa. Med en stadig bedret kontaktflate burde mistro og frykt etter hvert kunne fjernes slik at avspenningen også kunne føre til en viss oppmyking av regimet i statene i Øst-Europa. 
     Et vesentlig skritt i den videre avspenning er en gradvis og gjensidig reduksjon av de militære styrker på begge sider i Europa. Norge må gjøre sitt til at det arbeid som nå er i gang på dette felt, må gi varige resultater. 
     Gjennom hele etterkrigsperioden har det hersket skiftende grad av spenning og motsetninger mellom Øst og Vest i Europa. Når vi hele tiden har kunnet føle oss noenlunde trygge på å berge fred og frihet i de demokratiske landene i Vest-Europa, har dette først og fremst sin bakgrunn i NATO-alliansen. Norge må fortsatt vært klart og uomtvistelig forankret i dette forsvarssamarbeidet. Fred og trygghet i Europa er avhengig av forståelse og solidaritet over Atlanterhavet, og denne solidaritet er også forutsetningen for at man kan komme videre med avspenningsprosessen østover på en trygg og fornuftig måte. 
     Dette forutsetter blant annet at ingen av landene i alliansen går til ensidige styrkereduksjoner. Norge må ta sikte på å opprettholde et forsvar på et nivå som er høyt nok til å overbevise om at ethvert eventuelt angrep vil bli møtt med energisk og effektiv motstand. Vårt forsvar er et ledd i det atlantiske fellesforsvar, noe som gir oss mulighet til selv å avstå fra de meget store utgifter som et troverdig, nasjonalt forsvar ville ha krevd. Samtidig som dette pålegger oss en forpliktelse til å medvirke til et effektivt fellesforsvar, gir det oss medinnflytelse på alliansens alminnelige holdning i freds- og avspenningspolitikken. 
     Norge må fortsette og om nødvendig forsterke sin innsats 
for å bekjempe diktatur- eller militærregimer i noen av alliansens medlemsland, og vi må ta klart avstand fra kolonipolitikk slik som Portugal fortsatt driver i Afrika.

     Det nye Folkepartiet vil arbeide for
-    fortsatt norsk medlemskap i NATO og aktiv deltagelse i alliansens arbeid for avspenning. 
-    at medlemslandene i NATO strengt må holde seg til paktens målsetting om frihet og demokrati. 
-    sterk innsats for avspenning mellom Øst og Vest og utbygging av samarbeidet. 
-    reduksjon av de militære styrker i Europa, uten at den sikkerhetspolitiske balanse blir forrykket. 
-    at Norge må være villig til å bruke alle tjenlige midler som kan fremme gjeninnføring av demokrati i Hellas og Tyrkia og stanse Portugals kolonipolitikk i Afrika. 
-    at vårt forsvar til enhver tid kan løse sine oppgaver når det gjelder sikring og overvåking av norsk område. 
-    at vi må ha en fleksibel forsvarsordning, hvor Heimevernet og de stående styrker integreres i høyere grad enn nå. 
-    at den faste norske politikk i spørsmålet om fremmede baser og atomvåpen på norsk jord må fortsette urokket. 
-    at Norge fortsatt må stå klart til innsats i FN-fredsstyrker. 
-    at det må bli bedre kontakt mellom forsvaret og de sivile myndigheter på landsdels-, fylkes- og kommuneplan, med sikte på at forsvarets virksomhet koordineres best mulig med de andre myndigheters. 
-    at forsvarets innkjøp av materiell mest mulig kommer norske bedrifter og norsk industriell utvikling til gode. 
-    at befalets arbeidssituasjon og behovet for befal av de forskjellige kategorier tas opp til grundig vurdering, og at beordringssystemet revurderes, med sikte på en ordning som tilfredsstiller både forsvarets behov og gir de enkelte befalingsmenn og deres familie r bedre arbeids- og trivselsmuligheter. 
-    at det legges vekt på arbeidet for å gi mannskapene mulighet for sivil opplæring og utdanning under avtjening av førstegangstjenesten. 
-    å høyne familiebidragene for de tjenestepliktige, i takt med prisstigningen og med sikte på mest mulig like vilkår for alle, uansett status og stilling i det sivile. 
-    å avpasse tjeneste tid og vurdere mulighetene for nedsettelse av tjenestetiden ut fra kravene til nødvendig beredskap og effektiv forsvarsevne. 
-    at tjenestepliktige som av samvittighetsgrunner ikke vil gjøre militætjeneste skal fortsatt få adgang til annen samfunnsnyttig tjeneste, uten at noen på den måten oppnår fordeler framfor dem som gjør militærtjeneste. 
-    at vi bygger opp forskolen for sivile tjenestepliktige, men samtidig vurderer om den fortsatt bør være obligatorisk. 

4. Handels- og markedspolitikk - forholdet til Europa.
     Handels- og markedspolitikken er en viktig side ved utenrikspolitikken. I Vest-Europa er det De Europeiske Fellesskap, EF, som i første rekke samordner og påvirker landenes politikk på disse felter. Uten adgang til medinnflytelse i EF's organer må Norge gjøre seg mest mulig gjeldende innen andre organisasjoner som arbeider med de samme og lignende spørsmål, som GATT, OECD og det rådgivende Europa-rådet. 
     Norge må arbeide for en friest mulig verdenshandel, og selv uten noen direkte innflytelse på EF's politikk må vi søke å bidra til at Vest-Europa stadig må være handelspolitisk åpent og samarbeidsvillig. 
     Det Nye Folkepartiet aksepterer resultatet av folkeavstemningen i september 1972. Innen den ramme som der ble en fastlagt, må vårt land søke bredest mulig tilknytning til og samarbeid med de demokratiske land i Vest-Europa. Dette gjelder f. eks. på områder som miljøvern, skipsfartsspørsmål og valutapolitikk. 
     Når det gjelder tilknytningsformen til EF var det folkets 
flertall som avgjorde spørsmålet i 1972 og det er bare folkets
flertall som kan omgjøre denne beslutningen, enten ved en ny folkeavstemning eller gjennom et stortingsvalg der spørsmålet om medlemskap er en hovedsak. I kommende stortingsperiode kan tilknytningsformen endres bare gjennom en ny folkeavstemning. 

5. Samarbeid i Norden.
     Det nordiske samarbeid må fortsette og forsterkes. Både økonomisk, handelspolitisk og kulturelt er det store muligheter for utvidet nordisk samarbeid. Samarbeid når det gjelder kommunikasjoner i industriproduksjon og i forskning og undervisning er kommet godt i gang, men kan utbygges videre. Harmonisering av lovverket kan føres videre på felter hvor det er naturlig, og det nordiske samarbeid innen radio og TV bør utvides. Utenrikspolitisk, f. eks. i FN's organer, kan de nordiske land ofte øke sin innflytelse gjennom en felles opptreden. Et omfattende nordisk samarbeid må derfor fortsatt være en av hjørnestenene i norsk utenrikspolitikk, selv om landenes ulike sikkerhetspolitiske stilling må sette naturlige grenser for samarbeidet. 


2. VÅR ØKONOMISKE POLITIKK

     Målsettingen for Det Nye Folkepartiets økonomiske politikk er å skape økonomisk trygghet for den enkelte og en balansert økonomi i samfunnet basert på full sysselsetting, en rimelig inntektsfordeling og med sterk vekt på utviklingen av næringslivet i distriktene. Bosettingsmønstret, naturressursene og miljøvernet må planmessig trekkes inn i vurderingen ved de økonomisk-politiske vedtak. Dette forutsetter et nært samarbeid mellom de ansvarlige politiske organer og organisasjoner i arbeids- og næringslivet. 
     De politiske organer må gjennom en bevisst økonomisk politikk ta sikte på å lede utviklingen. Det må føres en nøktern politikk i de offentlige budsjetter bygd på en klar prioritering. Vårt land må også aktivt ta del i det internasjonale økonomiske samarbeid med sikte på en samordnet konjunkturpolitikk for å stabilisere de internasjonale valutaforhold og i et felles arbeid for å få kontroll med den internasjonale prisstigning. 
     Det Nye Folkepartiets økonomiske politikk har som mål å bedre vilkårene for en vareproduksjon som skaper minst mulig forurensning av miljøet. Vi må utnytte i vareproduksjonen det som til nå har vært betraktet som industrielle avfallsstoffer, og vi må gradvis føre vareproduksjonen i retning av en kretsløpsproduksjon i pakt med de økologiske forutsetninger. 

1. Økonomisk vekst og samfunnsmessig velferd.
     Den sterke økonomiske veksten i vårt land, og i andre industrialiserte  land i de siste generasjoner og særlig i etterkrigsårene, har ført til betydelige miljøvernproblemer i form av forurensninger, press på naturressursene og endringer i bosettingsmønster og levesett. 
     Forurensningen av luft, vann og landområder og avfallsproblemene har steget i takt med den stigende produksjon. Særlig er problemene følbare i byer og tettsteder. 
     Enkelte hevder at vi må legge opp den økonomiske politikk med sikte på en «null-vekst»  for å få problemene under kontroll. I Det Nye Folkepartiet tror vi ikke spørsmålet kan løses slik. Det er flere grunner til dette. 
     Vi har ennå mange uløste oppgaver i vårt samfunn. Vi kan f. eks. ikke makte en tilfredsstillende utbygging av samferdselen, av boliger, helsetjeneste og undervisning uten fortsatt økonomisk vekst. Levestandarden for mange grupper i vårt land er ennå beskjeden. En vesentlig svakere vekst kan medføre alvorlige forstyrrelser i bedriftslivet og dermed skape sysselsettingsproblemer. 
     Vi må konsentrere oss om å lede den økonomiske vekst i en retning som både tar hensyn til vekstbehovet og til ressurs- og miljøvernbehovet.

     Det Nye Folkepartiet vil arbeide for
-    at vi skal holde oppe den økonomiske vekst som er nødvendig for å bygge ut samfunnet på områder som samferdsel, boliger, helsestell og undervisning, og for å heve levestandarden hos grupper som ligger tilbake. 
-    at miljø og ressursøkonomi gis høyere prioritet gjennom en bevisst styring av den økonomiske vekst.
-    at investeringstakten i renseanlegg og i produksjonsmetoder som er mindre forurensende, økes. 

2. Styring av den økonomiske utvikling.
     Det stilles i dag sterke krav om offentlig innsats på en rekke områder i samfunnet. Samtidig er en høy grad av offentlig styring nødvendig for å skape en balansert og målrettet utvikling. Det Nye Folkepartiet vil legge opp sin økonomiske politikk med sikte på en slik styring om med sikte på en nøktern offentlig budsjettering. 
Det er nødvendig å få kontroll over den meget sterke prisutvikling. Kredittilgangen i samfunnet må være i samsvar med de politiske målsettinger. Det er viktig å bedre vår konkurranseevne på det utenlandske marked. Det må føres en skattepolitikk som gjør at det lønner seg å arbeide. 
     Den offentlige styring må styrkes slik at hverken spesielle 
grupper eller institusjoner får en dominerende maktstilling. Initiativ og tiltakskraft hos den enkelte må stimuleres. 
     Veksten i de offentlige budsjetter må holdes innenfor rammer som sikrer at både de som er i arbeid og de trygdede får sin rimelige del av velstandsøkningen. 
     Det Nye Folkepartiet vil 
-    se det som en hovedoppgave å bringe prisutviklingen under kontroll, ved å medvirke til at lønnsoppgjørene holdes innenfor en realøkonomisk ramme og ved en nøktern økonomisk politikk fra det offentliges side.
-    føre en budsjett- og kredittpolitikk basert på en nøye prioritering av de enkelte utbyggingsområder. Statsbankene må sikres midler til å fylle sin oppgave. 
-    nøye vurdere behovet for en sterkere kontroll med de private kredittinstitusjoner for å sikre at kreditt-tilgangen er i samsvar med de politiske målsettinger, bl. a. når det gjelder investeringer i distriktene. 
-    sørge for at kommunene ikke blir pålagt nye utgifter som de økonomisk svakere kommuner vanskelig kan tåle. 
-    stimulere til privat sparing og nøye vurdere tiltak som verner sparerne mot den verdiforringelse som prisstigningen skaper. 
-    arbeide for å tilfredsstille behovet for driftskreditt til ditriktsutbyggingstiltak - eventuelt ved å vurdere statsbanktiltak på dette området. 
-    ta opp spørsmålet om formene for demokratisk representasjon i ledelsen av kredittinstitusjonene og vurdere behovet for reformer i kredittloven. 
-    styrke kontrollapparatet for å få bukt med det «grå» pengemarked og usunne finansspekulasjoner.

3. En rettferdig skattepolitikk.
      Alle velferdssamfunn har et høyt skattenivå. Det er en forutsetning for at det offentlige kan løse sine oppgaver. Oppgavene vil variere fra land til land. Et felles trekk er at økt offentlig innsats blir mer og mer nødvendig for å imøtekomme individuelle behov. 
      Skattene må utskrives i former som har minst mulig negative sidevirkninger. Den innbyrdes fordeling av byrdene må avbalanseres. Skattetrykket må ikke føles som en urettferdighet av bestemte grupper. 
     Enhver skatteborger må kunne føle seg omgitt av en «skattefri sone», i form av skattefrie minstebeløp til livsopphold, skattefrie personlige eiendeler og bruksgjenstander og en rimelig beskatning av boliger og fritidshus. 
     Den skattereform som ble gjennomført fra 1970 imøtekom 
mange av de viktigste krav til en tidsmessig skatteutskrivning. Den overførte den langt største del av skattene til forbruket, med særlige avgifter for luksusforbruk. 
     I de siste år er ikke skattereglene justert etter pengeverdien, og trygdeavgiftene har økt. Det er derfor nå nødvendig å senke den direkte skatt på inntekt. 
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
