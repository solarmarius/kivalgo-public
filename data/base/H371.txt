
Pressemelding, Høyres Stortingsgruppe, 8. september 1997
Siri Frost Sterri
------------------------------------------------------------------------------------------------------------------
Nei til tvungen samisk læreplan
Høyres Stortingsgruppe legger frem forslag om at kommunene i det samiske forvaltningsområde skal få tilbake retten til å velge læreplanverk for grunnskolen. Dette innebærer at kommunen f. eks. kan vedta at både nasjonal læreplan og samisk læreplan kan brukes i kommunen. Forslaget blir fremmet av stortingsrepresentantene Siri Frost Sterri og Svein Ludvigsen på vegne av Høyre.
Bakgrunnen for forslaget er den situasjon som er oppstått bl. a. i Tana, der Regjeringens vedtak om at alle elever skal bruke samisk læreplan har utløst skarpe protester. Høyre deler fullt ut ønsket om at samisk læreplan skal være et løft for barn med samisk bakgrunn og for hele arbeidet med å styrke samisk språk og kultur. Men når Regjeringen nå tvinger den samiske læreplanen på en del av befolkningen som omfatter dette som en trusel mot egen kultur, gjøre den etter Høyres mening arbeidet for å styrke samisk språk og kultur en bjørnetjeneste.
Høyre vil derfor at man skal gå tilbake til den gamle ordningen, der ansvaret for valg av læreplan lå hos kommunen, som igjen kunne delegere myndigheten til den enkelte skole. Denne løsningen er også i tråd med prinsippene om at foreldrene har ansvaret for oppdragelsen av sine barn, og derfor også bør få innflytelse på valget av læreplan.
Forslaget følger vedlagt til orientering.
Dok. Nr. 8:
Forslag fra stortingsrepresentantene Siri Frost Sterri og Svein Ludvigsen om å gi kommuner i det samiske forvaltningsområde rett til å velge nasjonal eller samisk læreplan for grunnskolen
Til Stortinget,
På vegne av Høyre tar undertegnede stortingsrepresentanter med dette opp forslag om at Stortinget skal be Regjeringen endre forskrift av 16. juli 1997 om læreplanverkene for grunnskolen, slik at kommunene i det samiske forvaltningsområde får tilbake adgangen til å avgjøre valg av læreplanverk.
Bakgrunn
I forskrift av 16. juli 1997 om læreplanverkene for grunnskolen ble det fastsatt at alle elever innenfor det samiske forvaltningsområde - uavhengig av om de får opplæring i samisk - skal bruke det samiske læreplanverket. Dette påbudet har skapt sterke reaksjoner fra foreldre i de berørte områder - særlig i Tana. Det disse foreldrene særlig reagerer på er at deres barn skal påtvinges en grunnskoleopplæring med særlig vektlegging av samisk tradisjon og kultur. De reagerer også på at dette vedtaket er truffet uten noen form for forhåndsdrøftelse, og krever nå at deres barn - som andre norske barn - skal få sin grunnskoleopplæring etter nasjonal læreplan.
Før den aktuelle forskriften ble vedtatt, lå ansvaret for valg av læreplan hos kommunen, som igjen kunne delegere myndigheten til den enkelte skole. Høyre mener at det er naturlig, og i tråd med prinsippene om foreldrenes ansvar for oppdragelsen av sine barn, at man går tilbake til denne ordningen.
Høyre mener også at det er nødvendig å finne en rask løsning på denne konflikten, som ellers kan skape store og varige motsetninger mellom den samiske og norske befolkningen i disse områdene. Høyre er helt enig i målet for samisk læreplan: at den skal være et løft for barn med samisk bakgrunn og for hele arbeidet med å styrke samisk språk og kultur. Men ved å tvinge den samiske læreplanen på en del av befolkningen som oppfatter dette som et trussel mot egen kultur, gjør man i virkeligheten arbeidet for å styrke samisk språk og kultur en bjørnetjeneste.
På denne bakgrunn fremmes følgende forslag:
Stortinget ber Regjeringen endre læreplanforskriften for grunnskolen, slik at kommunene i det samiske forvaltningsområde får tilbake retten til å velge nasjonal eller samisk læreplan.
