
Stortinget, 5. mars 1998
Pressemelding fra stortingsrepresentant Jan Johnsen (H)
Engelsklærere må få fagkompetanse i engelsk!
Departementets understrekning av at solide kunnskaper i det fag man underviser i er en nødvendig forutsetning for å bli en god lærer, blir ikke fulgt opp i praksis. Nå begynner f. eks. engelskopplæringen i grunnskolen allerede i 1. klasse, mens det ikke er noe krav om at læreren skal ha noen utdannelse i engelsk, ut over det minimum som må til i videregående skole. Det er all grunn til å sette spørsmåltegn ved kvaliteten på den undervisning som gis av lærere som ikke har noen fagkompetanse.
Denne motsetningen mellom liv og lære tar stortingsrepresentant Jan Johnsen (Høyre) opp i et spørretimespørsmål førstkommende onsdag, hvor han spør statsråd Lilletun om hva som kan gjøres for å skape samsvar mellom Departementets forutsetninger og den praktiske virkelighet ute i skolen.
