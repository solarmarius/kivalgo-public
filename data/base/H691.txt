
Oslo, den 21. desember 1998
Næringspolitisk talsmann Ansgar Gabrielsen (H)
Eierskapsmelding med Høyre-vri
«Stortingets behandling av eierskapsmeldingen har flyttet eierskapspolitikken flere skritt i Høyres retning. Selv om det fortsatt er langt igjen, inneholder flertallsinnstillingen klare forbedringer sammenlignet med både Regjeringens og den tidligere Jagland-regjeringens politikk.» Dette sier Høyres næringspolitiske talsmann Ansgar Gabrielsen, som også er saksordfører for Eierskapsmeldingen i Stortinget.
Høyre er særlig fornøyd med at flertallet, som består av Høyre, Frp og regjeringspartiene, på enkelte punkter konkretiserer hva som bør gjøres for å styrke det private eierskapet i næringslivet. Flertallet slår fast at reduksjon eller fjerning av formuesskatten vil være et vesentlig bidrag til å styrke privat eierskap i næringslivet. Skattesystemet skal dessuten stimulere folk til å spare i aksjer. For Høyre er det viktig at det nå er klart flertall for å utvide den skattefrie muligheten til å kjøpe aksjer i egen bedrift, og redusere kostnadene ved generasjonsskifter i familiebedrifter.
Stortingsflertallet tar enkelte skritt i riktig retning også når det gjelder offentlig eierskap. Flertallet slår fast at delprivatisering og børsnotering av Telenor er en riktig utvikling, og åpner samtidig for børsnotering og delprivatisering av andre tidligere offentlige monopoler som nå opplever konkurranse. Det er også bra at flertallet mener at statlig eide selskaper som hovedregel bør organiseres som aksjeselskaper etter aksjeloven.
«Høyre vil passe på at stortingsflertallet og Regjeringen følger opp de gode formuleringene med praktisk handling. Til tross for at regjeringspartiene endelig beveger seg i riktig retning, er det svært mye som gjenstår. Når over halvparten av norsk næringsliv eies av staten og private eiere har dårligere vilkår i Norge enn i nesten samtlige av våre handelspartnere, må det hard lut til», sier Gabrielsen, som er skuffet over at Høyres forslag om å avvikle formuesskatten innen 2002, ikke ser ut til å få flertall.
Stortinget behandler eierskapsmeldingen og næringskomiteens innstilling 26. januar.
