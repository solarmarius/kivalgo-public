
Pressemelding 7. mars 1997
Fra Per-Kristian Foss, Høyres finanspolitiske talsmann
Gal kurs stakes ut
Ingen Høyre-invitt
Fremleggelsen av dagens langtidsprogram representerer nok et skritt i tilnærmingen mellom Senterpartiet og Arbeiderpartiet i norsk politikk. Programmet fokuserer på offentlige sektor og A4 løsninger fremfor fleksibilitet og individuelle rettigheter. Kontantstøtteløsninger som kan øke småbarnsfamilienes valgfrihet legges på hyllen. Der går et klart skille mellom Arbeiderpartiet som er opptatt av offentlig produksjon med privat finansiering og Høyre som vil holde på den offentlige finansieringen, men slippe private produsenter til i langt større grad enn i dag.
Langtidsprogrammet mangler reelle prioriteringer. Etterutdanningsreformen sidestilles med utfordringene innenfor eldreomsorgen og helsevesenet. Ved å spre fokus reduseres muligheten for å nå de viktigste målene. Åpninger for skatteøkninger innenfor moms, formuesbeskatning og pensjonistbeskatning er forslag Regjeringen må hente støtte for andre steder enn hos Høyre.
Nei til aktivistisk industripolitikk
Høyre tar avstand fra den form for statskapitalisme på bedriftenes vegne som Regjeringen åpner for i Langtidsprogrammet, akkurat som Høyre vil være meget skeptisk til utenlandske nasjoner som bruker sine finansielle muskler for å vinne markedsandeler for sine industribedrifter i Norge. Et effektivt kapitalmarked gir norske bedrifter finansieringsmuligheter for nødvendig ekspansjon. Staten har ingen god historie å vise til som industriell investor og det kan ikke være riktig at norske skattebetalere skal involveres i denne type risikofylte transaksjoner. Å gjennomføre slike planer vil sette enigheten om viktige deler av den økonomiske politikken over styr.
Ingenting konkret for småbedriftene
Regjeringens satsing på rammevilkår er skuffende. Der Høyre og bedriftene er opptatt av bedrede skatteregler, deregulering av snevre arbeidsmiljøregler og avbyråkratisering er Regjeringen opptatt av nettverksbygging og statlig eierskap. På virkemiddelsiden er Regjeringen kun opptatt av statlige fond og tar ikke utgangspunkt i forutsetningene bak nyetableringer; kreativitet, risikovilje og ønsket om å lykkes og å tjene penger.
Ingen nye grep på helsesektoren
Langtidsprogrammet varsler ingen nye grep for å løse krisen innenfor helsesektoren. Mangelen på konkrete målfomuleringer er en klar svakhet ved programmet.
Vi trenger et system med fritt sykehusvalg over hele landet kombinert med et stykkprissystem, der pengene følger pasienten. Effektive IT systemer må bygges opp for å sikre tilgjengelig
kvalitetsdata om de ulike sykehus. Dermed kan legen og pasienten i samråd kan velge det beste sykehuset. Arbeidstidsbestemmelsene må mykes opp i helsevesenet slik at sykehusenes lokaler kan utnyttes på kveldstid. Satsing på det private helsevesen som et supplement til det offentlige må gis større muligheter.
Regjeringen angriper innføring av ny teknologi, og nye legemidler i helsevesenet, og vil la dette bli offer for en streng kostnadskontroll. Faren er at norske pasienter vil ikke vil få den samme kvaliteten på behandlingen som man får i andre vestlige land.
Skuffende om forskning og utdanning
Valget av utdannelse og forskning som en av «veggene» i det Jaglandske hus har dessverre ikke hatt som resultat at Regjeringen har tatt fatt i de reelle utfordringer for norsk skole og utdannelse. Alle honnørordene er nok på plass, men det er lite som tyder på at Regjeringen er villig til å erkjenne svakhetene i dagens norske utdannelsessystem, og enda mindre som tyder på at Regjeringen har tenkt å gjøre noe for å styrke kvalitet og kunnskapsformidling, - nettopp de områder som Høyre har satt i høysetet i utdannelsespolitikken.
Etter Høyres mening er det beklagelig at Regjeringen også helt unnlater å foreslå - ikke engang omtale - tiltak som er nødvendig for å gjøre skole- og utdannelsessystemet til en aktiv medspiller i arbeidet for å styrke konkurransekraften i norsk økonomi. Viktige tiltak i denne sammenheng ville f.eks. være tiltak for å styrke matematikk- og realfagskompetansen i samfunnet. Regjeringen drøfter f.eks ikke Høyres forslag om overprisavskrivninger på FoU for å gi incitamenter i bedriftene til ytterligere satsing.
Internasjonal planøkonomi
Regjeringens styringsambisjoner gjenspeiler seg på det globale plan. Regjeringen vil opprette et økonomisk sikkerhetsråd i FN, som skal sørge for politisk styring i globale økonomiske spørsmål. Den «globale planøkonomien» skal finansieres bl.a gjennom å innføre avgifter på valutatransaksjoner. Dette går Høyre imot. Hva med forholdet til WTO ? Skal FN overstyre WTO? Jagland-regjeringens tro på internasjonal planøkonomisk styring er ingen invitt til å samarbeide med de land som tradisjonelt har vært Norges allierte, f.eks. USA.
Ambisjonene om å styre den internasjonale økonomiske utviklingen politisk er overdrevne, men vil kunne appellere til Senterpartiet som har liknende tanker i sitt stortingsvalgprogram. Tankegangen om en norsk «utenriks- og sikkerhetsvegg» i Det norske hus vil også kunne appellere til Senterpartiet.
