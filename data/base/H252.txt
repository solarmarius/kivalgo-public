
Stortinget, 21. juni 1996
Pressemelding fra Anders C. Sjaastad
Ny tomtefestelov
Justiskomiteen avga i dag sin innstilling til ny tomtefestelov. Justiskomiteen har på vesentlige punkter endret Justisdepartementets forslag til lov.
«Departementets forslag går for langt i å gjøre inngrep i grunneierens interesser. For meg har det vært et mål å finne frem til løsninger som både ivaretar grunneierens interesse i vern av eiendomsretten til grunnen, samtidig som vi gir festerne varig trygghet for de investeringene de har foretatt i bygninger og anlegg. Fordi trygghet om egen eiendom etter Høyres syn er viktig, vil vi verne disse godene mot unødige inngrep fra det offentliges side, både når det gjelder lovgivningstiltak, men også når det gjelder beskatning. Dette er grunnen til at Høyre vil fjerne «fordelsskatten».
Fordi bolig etter mitt syn er av særlig viktighet for folk flest, har jeg gått inn for at boligeiere skal få kjøpe grunnen huset står på. Det er også viktig å merke seg at ingen tomtefestere blir fratatt noen rettigheter de har pr. i dag. Debatten dreier seg utelukkende om hvor langt vi skal gå i å utvide festerens rettigheter på grunneierens bekostning!» Dette uttaler Høyres Anders C. Sjaastad som var saksordfører for saken.
Hovedpunktene i den nye lovforslaget, som først blir behandlet av Stortinget til høsten, er:
* Boligfestere får større rett enn i dag til å kjøpe festetomten. For avtaler som blir inngått etter at den nye loven har trådt i kraft, kan fester kjøpe tomten etter 30 år. For avtaler som er inngått før den nye loven trer i kraft kan tomtefesteren kjøpe tomten etter 50 år.
* Festere av hyttetomt, som i dag har en innløsningsrett i medhold av dagens lov eller i medhold av festeavtalen, får beholde sin innløsningsrett. For avtaler om feste til fritidseiendommer får festeren kun en innløsningsrett dersom partene avtaler det seg imellom. Fremtidige tomtefestere må derfor innrette seg med dette for øyet.
* Festeavgiften skal som hovedregel reguleres i takt med prisstigningen.
* Festere av tomt til fritidseiendom, som etter forslaget ikke får innløsningsrett, får rett til forlengelse av avtalen, selv om en slik rett ikke foreligger etter gjeldende lov.
Loven blir først vedtatt av Stortinget i til høsten.
