
Oslo, den 25, februar 2000
Annelise Høegh, Høyres helsepolitiske talskvinne:
- Barn må beskyttes mot helsepersonell som har begått seksuelle overgrep
Høyre fremmer forslag i Stortinget om å be Regjeringen vurdere å innføre krav om vandelsattest for helsepersonell, for å sikre at barn som søker til helsevesenet ikke møter helsepersonell som har begått seksuelle overgrep mot barn.
Det har de siste årene blitt innført krav om vandelsattest fra ansatte i barnehager, barnevern og grunnskolen. Også i helsevesenet bør barn beskyttes mot å møte overgripere.
Forslaget fremmes etter henvendelse fra en kvinne som har sett at dagens regelverk ikke har hindret en mann som to ganger er siktet og dømt for seksuelle overgrep mot barn i å utdanne seg og praktisere som lege.
Det er åpenbart at dagens regelverk ikke er godt nok. Helsepersonells vandel kontrolleres ikke ved tildeling av autorisasjon  det innhentes kun en egenerklæring. En slik ordning kan ikke i tilstrekkelig grad ivareta barns rettssikkerhet.
Høyre mener det er naturlig å innføre et krav om politiattest for helsepersonell ved f. eks. ansettelse i offentlig eller privat helseinstitusjon når stillingen innebærer pasientkontakt, ansettelse i kommunehelsetjenesten og særlig skolehelsetjenesten. Det bør også kreves politiattest ved utstedelse av autorisasjonsdokumenter.
