
Pressemelding 14. august 1997
Jan Petersen:
----------
Folk mot samrøre
En meningsmåling MMI har utført for Høyre viser at et klart flertall mener den nære kontakten mellom Arbeiderpartiet og LO er uheldig. Over halvparten av de spurte mener at denne forbindelsen gir fagbevegelsen for stor innflytelse på bekostning av andre grupper i befolkningen.
- Dette viser at folk deler Høyres oppfatning av at båndene i dag er for tette - både på Youngstorget og mellom regjeringskontorene og LO. Gang på gang ser vi at det faktisk er LO som bestemmer Regjeringens politikk. Det er uholdbart i et demokrati som bygger på åpenhet og ikke på at «noen har snakket sammen», sier Jan Petersen.
Målingen ber de spurte ta stilling til to utsagn om forbindelsen mellom Arbeiderpartiet og LO. Hele 55 prosent av de spurte mener at den nære kontakten er uheldig. Kun 29 prosent mener at dette er en fordel. Et flertall av velgerne i alle partier, med unntak av Arbeiderpartiet, tar avstand fra de tette båndene. Og nærmere en tredel (32 prosent) selv av Arbeiderpartiets egne velgere mener at den nære forbindelsen ikke er heldig.
- Debatten om søndagsåpne butikker illustrerer godt hvordan Jagland er presset til å la hensynet til LO veie tyngre enn hensynet til kundene og handelsnæringen. Det er enda mer alvorlig at Jagland lar LO diktere politikken innenfor viktige områder som helsepolitikken og eldreomsorgen. Ved å nekte å la private slippe til, mister Norge verdifulle aldershjems- og sykehusplasser. Dette skjer fordi Kommuneforbundet tenker mer på egne medlemmer enn på de mange som står i sykehuskø, fremholder Jan Petersen.
- Yngve Hågensen er selvsagt tilfreds med at Jagland er kommet i en posisjon som gir ham selv mer innflytelse, slik han selv sier. Det er imidlertid betenkelig at ikke varsellampene blinker i regjeringskontorene når LO-sjefen sier noe slikt. Jeg ber derfor Jagland ta en debatt om maktforholdene i det norske samfunnet, og særskilt om hvilken plass LO skal ha. Jeg mener at det i dag er gått for langt. Når LO-sjefen omtaler Norges statsminister som «gutten», forteller det meg simpelthen at Hågensen er blitt for husvarm i regjeringskontorene, sier Jan Petersen.
Resultatet av undersøkelsen
Undersøkelsen ble gjennomført av MMI for Høyres Hovedorganisasjon i tidsrommet 16.-19. juni i år. Det er tale om telefonintervjuer med et landsomfattende utvalg på 912 med stemmerett. Tallene er veiet på kjønn, alder og geografi i henhold til offentlig statistikk. Totaltall fra undersøkelsen er beheftet med feilmarginer på +/- 2-3 prosentpoeng. Feilmarginer for resultater brutt ned på undergrupper er noe større.
Følgende spørsmål ble stilt:
To personer diskuterer forbindelsen mellom Arbeiderpartiet og LO.
A sier: Det er en fordel at det er nær kontakt mellom Arbeiderpartiet og LO, også når Arbeiderpartiet har regjeringsmakt. Det sikrer at viktige interesser blir tatt hensyn til, og kan redusere konflikter i arbeidslivet.
B sier: Det er uheldig med den nære kontakten mellom Arbeiderpartiet og LO. Det gir fagbevegelsen for stor innflytelse på bekostning av andre grupper i befolkningen.
Hvem er du mest enig med, A eller B?
Svar etter politisk sympati (i prosent):
Mest enig med A Mest enig i B Like enig med begge Vet ikke/ har ingen mening
Total 29 55 2 13
AP 57 32 1 10
FrP 24 60 5 11
H 12 81 2 5
KrF 13 69 - 18
RV 49 51 - -
SP 18 62 3 14
SV 24 56 4 16
V 21 71 3 5
Annet 23 62 - 15
