
Stortinget, 26. september 1996
Pressemelding fra Høyres finanspolitiske talsmann, Per-Kristian Foss
Nei til ny omdreining på eiendomsskatten
Det forslaget som det regjeringsoppnevnte Zimmer-utvalget har fremlagt vedrørende eiendomsskatten innebærer en sterk skatteskjerpelse overfor norske boligeiere. Utvalgsformannen har selv bekreftet at det for mange boligeiere kan bli tale om en 4-5 dobling av eiendomsskatten. For enkelte kan skatteskjerpelsen bli enda sterkere. Dette forslaget kommer på toppen av de dramatiske boligtakseringsendringene som regjeringen allerede har fremmet for Stortinget. Utvalgets forslag passer dermed inn i regjeringens ønske om å skjerpe alle former for boligbeskatning. Høyre avviser en slik politikk.
Høyre deler imidlertid utvalgets syn om at det bør være opp til den enkelte kommune å bestemme hvorvidt eiendomsskatt skal innføres i kommunen. Høyre legger avgjørende vekt på at denne valgfriheten er reell. Høyre vil derfor advare regjeringen mot enhver form for økonomiske tiltak overfor kommuner som bestemmer seg for ikke å innføre - eller rent ut avskaffer eiendomsskatten.
