
21. januar 1998
Høyres Stortingsgruppe
------------------------------------------------------------------------------------------------------------------
Høyre kjemper for Rettledningstjenesten
Stortinget behandler torsdag et forslag fra Regjeringen om oppheving av lov om Rettledningstjenesten for fiskerinæringen. Forslaget innebærer at Kontrollverket og Rettledningstjenesten i fiskerinæringen slås sammen. Høyre går som eneste parti imot forslaget.
«Høyre mener det er viktig å bevare kontrollverkets frie og uavhengige rolle. En sammenblanding av kontroll- og rettledningsfunksjonen er prinsipielt betenkelig, og kan føre til en svekkelse av både rettledningstjenesten og kontrollverket», uttaler Høyres Ivar Kristiansen. Høyre mener at Rettledningstjenesten i fremtiden bør være et kommunalt ansvar. Tjenesten kan dermed lettere tilpasses lokale behov. De lokale fiskeristyrene og fiskerinemdene bør samtidig erstattes av kommunale organer og underlegges lokal politisk kontroll. Høyre fremmer torsdag forslag om dette i Stortinget.
«Høyre er skuffet over at fiskeriministeren og Stortingsflertallet i denne saken velger å se bort fra nærmest entydige råd fra fiskerinæringen og fiskerikommunene », avslutter Kristiansen.
