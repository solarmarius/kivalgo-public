
Stortinget, 23. september 1998
Børge Brende
Utilstrekkelig symbolpolitikk fra Arbeiderpartiet
«Arbeiderpartiet gir ingen svar på hvordan de vil løse de akutte problemer Norge står overfor. Arbeiderpartiet sier at finanspolitikken må strammes inn, men endringene de foreslår er symbolpregete forslag som ikke er i nærheten av å gi den nødvendige innstramming i finanspolitikken.» Dette sier Høyres skattepolitiske talsmann Børge Brende i en kommentar til skattedelen av Arbeiderpartiets program for «rettferdig fordeling».
De fleste av forslagene fra Arbeiderpartiet er rett og slett dårlige forslag, i tillegg til at de ikke gir en tilstrekkelig stram finanspolitikk. Uansett hvordan de prøver å finne finurlige forslag som bare skal ramme «de rike», blir sluttresultatet det samme; økt skattenivå. Dette vil forverre næringslivets konkurransevne, på toppen av den forverring som vil komme av kraftig lønns- og prisvekst i Norge i forhold til andre land.
Det er også verdt å se nærmere på forslagene AP fremmer, og hva de konkret vil innebære:
* Innstramminger i delingsmodellen
Økt skatt på næringsdrivende er det samme som økt skatt på skaperlyst og innsatsvilje. Arbeiderpartiets forslag til innstramning i delingsmodellen vil ramme hardt de som velger å arbeide i egen bedrift.
* Økt skatt på aksjer
Arbeiderpartiet sier at det er eierne, og ikke bedriftene, som skal få økte skatter. Det er selvfølgelig umulig å skille eierne fra bedriftene. Vi har allerede sett at skjerpelsene i aksjebeskatningen i år har ført til at mange har måttet ta økt utbytte for å betale skatteøkningen. Dermed står bedriftene dårligere rustet til å møte dårligere tider.
* Utvidet arbeidsgiveransvar for sykelønn
Arbeiderpartiet gjentar sitt ønske om å utvide arbeidsgivers ansvar for sykelønn, med det håp at bedriftene jobbe hardere for å redusere sykefraværet. Den mest effektive måten bedriftene kan oppnå dette på, er ved å la være å ansette personer med risiko for høyt sykefravær. Med Arbeiderpartiets løsning er det dermed stor fare for at de som ofte er syke vil bli de reelle taperne. Dersom arbeidsgiverne ikke reduserer utgiftene til sykelønn på denne måten, vil bedriftene påføres økte kostnader og dermed svekket konkurransevne. Disse argumentene kan forklare at Arbeiderpartiet, etter å ha foreslått en slik utvidelse to ganger det siste året, nå sier de skal vurdere å utvide arbeidsgiverperioden.
* Ny skjerping av toppskatten
Med et nytt trinn i toppskatten på 5 prosent vil marginalsskatten øke fra 49,5 prosent til 54,5 prosent. Det er stor fare for at en slik økning av marginalsskatten vil føre til redusert arbeidstilbud. Dette er uheldig i dagens stramme arbeidsmarked. Samtidig er det klart at inntektene, og innstramningseffekten, av dette forslaget er svært begrenset. Det er samtidig illevarslende at «toppskatten» nå rammer så mange at Arbeiderpartiet mener det er på tide med en ny toppskatt i tillegg.
* Forretnings- og næringsbygg
Økt skatt på forretnings- og næringsbygg rammer store deler av næringslivet. Det er vanskelig å se hvordan dette henger sammen med Arbeiderpartiets uttalelse i innledningen til programmet, der det sies at «En generell økning av skatten på bedriftene må unngås.» For bedriftene er det likegyldig hva man kaller de enkelte skattene. Det er summen av alle skatter og avgifter som bestemmer bedriftenes lønnsomhet og muligheter for videre drift og vekst.
