
5. juli 2000
Høyres Stortingsgruppe
Stortingsrepresentant Erna Solberg:
Husbanken må gjøres om til en reell førstehjemsbank -
Brustads boligforslag inneholder lite nytt!
Kommunalminister Sylvia Brustads boligpolitiske utspill i dag varsler ingen nye tiltak som Stortinget ikke allerede har behandlet og gitt sin tilslutning til. Den synes mer som en oppsummering av stortingsbehandlingen av sentrumsregjeringens boligmelding i februar 1999 og vårens behandling av utjevningsmeldingen. Det lanseres med store ord, men lite innhold.
Når statsråden ikke vil ta avgjørende grep for å endre Husbanken til å bli en førstehjemsbank og samtidig opprettholder minimums-arealgrensen på 55 kvm for husbankfinansierte hus, prioriteres ikke ungdoms inngang i boligmarkedet. Høyre mener Husbanken må endres slik at den blir en bank for vanskeligstilte og førstehjemskjøpere - ikke en bank for boligbygging. Dette bør gjøres gjennom samarbeidskontrakter om låneformidling med det øvrige bankvesenet. Slik blir ikke kommunenes manglende kompetanse til å vurdere kredittverdighet og tilhørende frykt for tap, et stengsel for ungdoms mulighet til å skaffe seg en bolig. Høyre vil til høsten på nye fremme forslag om en slik grunnleggende reform av Husbanken.
Når byggekostnadene er så høye som i Norge, er små leiligheter på ett og to rom naturlige startleiligheter for unge enslige som vil kjøpe bolig. Arealkravet på 55 kvm for husbankfinansiering betyr at slike boliger ikke bygges i dag og inngangsbilletten i boligmarkedet blir desto vanskeligere tilgjengelig for unge enslige. Høyre ønsker å senke arealkravet til 35 kvm.
