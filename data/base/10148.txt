
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
RV program 1987- 89



Fakta om RV

Raud Valallianse består av Arbeidernes kommunistparti (marxist-leninistane) og uavhengige sosialistar, og har teke del i alle val frå stortingsvalet 1973.

Ved kommunestyre og fylkestingsval stiller RV lister i alle fylker og i 1/4 av dei 454 kommunane i landet. Ved lokalvala i 1983 vart RV representert i 24 kommunestyre og fylkesting.

Det høgste organet i RV er landsmøtet, som finn stad kvart valår, dvs annakvart år. Landsmøtet vedtek program og vedtekter, og det vel eit landsstyre på ca. 25 personar. Mellom landsmøta leier landsstyret RV. Den daglege leiinga ligg hjå Arbeidsutvalet, som er valt mellom landsstyremedlemmene. Hovudkontoret til RV ligg i Oslo.


Postadresse:
Raud Valallianse
Postboks 211, Sentrum
0103 Oslo 1

Kontoradresse:
Gøteborggt. 8
0566 Oslo S

Telefon:
02 - 37 14 14 eller 38 42 50


Innleiing:
Mål og prinsipp
Raud Valallianse består av Arbeidernes Kommunistparti (marxist-leninistane) og uavhengige sosialistar, og er danna for å delta i val og drive arbeid i dei parlamentariske organa der vi blir representerte.

Oppgåva til Raud Valallianse er å slåss for interessene til arbeidsfolk, kvinnerørsla og undertrykte grupper. Vi skal tale deira sak i kommunestyra gjennom nær kontakt med organisasjonar, aksjonar, grupper og enkeltpersonar, og reisa forslag til forbetringar og reformer som tener deira interesser. Raud Valallianse avgrensar seg ikkje til dei tradisjonelle parlamentariske spelereglane, men støttar aksjonar, streikar, avsløringar og sivil ulydnad for å nå desse måla. Vi skal visa skiljet mellom politikken som tener arbeidsfolk og politikken som tener kapitalistane gjennom eigne 
forslag og kritikk av dei andre partia.

Raud Valallianse har som mål eit sosialistisk Noreg og ei verd utan imperialistisk undertrykking og utbytting.

Raud Valallianse er revolusjonært. Vårt standpunkt er at Noreg ikkje kan bli sosialistisk utan ein revolusjon som avskaffar makta og privilegia til kapitalistklassen.

Raud Valallianse kan ikkje endra samfunnet grunnleggande gjennom arbeidet i parlamentariske organ. Vi ser på staten som ein reiskap for å fremja kapitalistklassen sine interesser. Kommunestyre og fylkesting er ein del av statsapparatet og fungerer som ein forlenga arm for det. Berre når folk organiserer seg, slåss og får erfaringar kan dei vinna fram. Vi meiner at det utanomparlamentariske arbeidet er viktigast for å kunna avskaffa det kapitalistiske samfunnet og forbetra forholda for arbeidsfolk.

Utgangspunktet og målet for arbeidet vårt i kommunestyra og fylkestinga er derfor å styrka og gje retning til det utanomparlamentariske arbeidet.

Raud Valallianse kritiserer dei andre partia for å stø opp om det kapitalistiske samfunnsystemet, og for å føra ein folkefiendtleg politikk. Dette gjeld spesielt Arbeiderpartiet og dei ope borgarlege partia. Denne kritikken er grunnleggande og prinsippiell. RV slåss for å ivareta og utvikla dei stolte tradisjonane i arbeidarrørsla som er bygde på samhald, solidaritet og fellesskap. Samtidig vil vi samarbeida med andre parti og arbeida for eit fleirtal for saker som fremmer interessene til vanlege folk.

Raud Valallianse er for fleirpartisystem i Noreg. Vi vil forby rasistiske og fascistiske parti.

Raud Valallianse arbeider for internasjonal solidaritet med grupper, folk og nasjonar som blir undertrykte av sitt eige regime eller av imperialistmakter. Vi ser det som spesielt viktig å slåss mot politikken til supermaktene USA og Sovjet. Vi stør frigjeringsrørslene som slåss for nasjonalt sjølvstende og sosial rettferd, særleg i den tredje verda. Vi stør og forsvarer den væpna frigjeringskampen.


Kapittel 1 For et sosialistisk Noreg

1. Det elendige i kapitalismen. Det nødvendige i sosialismen.
Etter søte draumar i 50- og 60- åra om ein krisefri kapitalisme og eit sosialdemokratisk tusenårsrike, kjem den sure kløa i 80- og 90- åra: Nedlegging av bedrifter, omfattande saneringar av bransjer som gruve-, stål og verkstadsindustri, massearbeidsløyse og nedrigging av velferdsstaten. Ei økonomisk krise verda ikkje har sett maken til sidan 30-åra.

Det kapitalistiske økonomiske systemet har skapt det mest avanserte produksjonsapparatet i verdshistoria og derfor er det i stand til å produsera nødvendige artiklar i eit omfang og eit tempo som verda aldri før har sett maken til. Men det elendige i kapitalismen og tragedien i vår tid er at det er jakta på maksimal profitt som styrer produksjonen og ikkje kampen for å dekka dei grunnleggande behova hjå folk.

Kapitalismen er derfor pr definisjon ute av stand til å løysa dei mest presserande oppgåvene i vår tid.


A) Kapitalismen kan ikkje frigjera folk frå undertrykking og utbytting.

Den kapitalistiske eigendomsretten og marknadsøkonomien sikrar kapitalistane makta i samfunnet, betyr utbytting og undertrykking av arbeidsfolk, og gjer samfunnsmessig planlegging og styring umogeleg.

Arbeidsfolk kan ikkje frigjera seg under kapitalismen, for dette systemet er heilt avhenging av utbyttinga og undertrykkinga. Full kvinnefrigjering er umogeleg under kapitalismen fordi kapitalismen er avhengig av at kvinnene blir haldne nede, m.a. som billig arbeidskraft og ansvarlege for gratis omsorgsarbeid for born, familie og eldre.


B) Kapitalismen kan ikkje gje oss ei rettferdigare fordeling av rikdommane på jorda.

I dag lever 80% av folka på jorda i den fattige delen av verda og avstanden mellom fattige og rike land aukar fordi dei som har makta i dei rike landa utbyttar millionmassane i dei fattige landa. Gjelda den 3. verda har til verdsbanken og dei rike landa har auka frå $50 mrd. i 1965 til $900 mrd. i 1985 (Fordobling kvart femte år).
	Kapitalismen kan ikkje gje oss ei rettferdigare fordeling av rikdommane på jorda. Kapitalismen skaper kvar dag ei meir urettferdig fordeling. Det er kapitalismen sitt vesen å skape auka konsentrasjon av økonomi og makt.


C) Kapitalismen kan ikkje fø folka på jorda.

I 1985 døydde 15 millionar born under fem år av svolt og sjukdomar som kjem av svolt. Ifølge Verdsbanken er 1200 mill. menneske ute av stand til å dekka dei mest grunnleggande behova og 500 mill. av desse lever i svolt og ekstremt elendig tilstand.

I 1985 øydela EF matvarer for tre mrd kroner og 600 mill. tonn kornprodukt vart nytta til dyrefor. For kapitalismen er det meir lønsamt å øydelegga maten eller å selja han til hundar og kattar enn å fø fattige og døyande menneske. Hunde- og katteeigarar kan betala, det kan ikkje dei fattige millionmassane i den tredje verda.

Så kynisk, ufølsom og usolidarisk er kapitalismen. Slik drep kapitalismen.


D) Kapitalismen kan ikkje sysselsetta dei arbeidslause.

I den tredje verda lever 600 (?) mill. menneske utan arbeid og inntekt. Sjølv i det kapitalistiske smørauget, OECD-området, er det meir enn 30 mill. arbeidslause. Innføring av ny teknologi vil redusera behovet for menneskeleg arbeidskraft enno meir, konkurrera ut massane i den 3. verda som billig arbeidskraft og kasta nye millionar ut i arbeidsløysa.


E) Kapitalismen kan ikkje sikra oss og borna våre rein luft, reint vatn og produktiv jord.

I dag kan kapitalismen samanliknast med eit havarert kjernekraftverk i Edens hage; ørkenområda veks, skogane og sjøane døyr, holet i ozonlaget veks og er no like stort som Nord-Amerika; ekspertane seier at vi kan risikere eit "Tsjernobyl-uhell' kvart femte år. Kapitalismen sitt vesen er å skape, ikkje å løyse miljøproblem. Om han ikkje blir stoppa kan kapitalismen komme til å øydelegga alt liv på jorda.


F) Kapitalismen kan ikkje hindra imperialistisk rivalisering og krig.

Dei kapitalistiske, imperialistiske landa med USA og Sovjet i spissen slåss i dag med politiske, økonomiske og militære midlar for å rive til seg og bygge ut rikdommen, makta og innflytinga si.

Sålenge kapitalismen finns vil motoren vera maksimal profitt. Sålenge kapitalismen finns vil det føra til rivalisering, utbytting og krig. Kapitalismen er imperialisme og krig.


G) Kapitalismen har spela ut den historiske rolla si

Kapitalismen har utført den veldige historiske oppgåva si: Utvikling av produktivkreftene og det borgarlege, parlamentariske demokratiet. Verda ventar no på dei kreftene som kan føra historia vidare mot ein sosialisme der kampen for å dekka dei grunnleggande behova hjå folkemassane fortrenger jakta på maksimal bedriftsøkonomisk lønsemd som politisk motor. Ein sosialisme der arbeidsfolk har den verkelege makta i Staten og i fabrikkane, ein sosialisme der alle menneske foreinar seg for å redda jorda vår og skape mat, arbeid og demokrati, fridom, likskap og rettferd for alle menneske.


2. Sosialisme i Noreg?

Dei enorme problema verda strir med krev at sosialismen må settast på dagsordenen i Noreg.

Grunnlaget for sosialismen er at produksjonen må skje ut frå folk sine behov. Målet for produksjonen er å tilfredsstilla dei materielle, kulturelle og sosiale behova hjå folk. Dette krev ein planøkonomi. Planøkonomi er ein føresetnad for å skaffa oversikt over behova hjå folk, og for å utvikla arbeidarkontroll og folkestyre. Berre sosialistisk planøkonomi bygd på solidaritet mellom menneske og respekt for naturen kan hindra rovdrift og utbytting.

For å kunna skapa ein slik plan må dei største private monopola innan industri, bergverk, transport, finansiering og handel eigast, styrast og kontrollerast av dei folkevalde organa. Ein sterk statsplan forutset auka lokal makt og arbeidarstyrte bedrifter.

Den økonomiske stoda i Noreg er slik i dag at det ikkje er mogeleg med ein snarleg sosialistisk revolusjon. Dei innebygde motseiingane i den kapitalistiske verdsøkonomien vil før eller sidan snu opp ned på samfunnstilhøva i Noreg og skape ein revolusjonær situasjon. Ei djup og langvarig krise i verdsøkonomien, evt kombinert med at fleire land i den tredje verda riv seg laus frå den imperialistiske verdsøkonomien, kan føra til ein slik revolusjonær revolusjon.

Revolusjon og innføring av sosialisme i Noreg kan ikkje vera eit verk av RV, AKP(m-l) eller ei lita væpna sekt. Vi vil aldri få sosialisme før fleirtalet av det norske folket finn leveforholda uhaldbare og grip til makta sjølve for å betra leveforholda for folk flest.

Sosialisme kan ikkje innførast gjennom væpna kupp frå ei lita gruppe eller gjennom invasjon; sosialismen vil komme som eit resultat av at det arbeidande folket vil ta makta fordi dei har mista all tillit til styresmaktene og kapitalismen har gjort levevilkåra uhaldbare for dei breie laga av folket.

RV tek avstand frå undertrykkinga av folket i Sovjet og Aust-Europa. Det er ikkje sosialisme, men eit kapitalistisk system der ei lita overklasse undertrykker og utbyttar folket, ofte med reint fascistiske metodar.


3. Sosialisme som økonomisk og politisk demokrati.

Ei revolusjonær omvelting og innføring av sosialisme i Noreg vil komme som eit resultat av ein voldsom, omfattande og djuptgripande politisk prosess og som eit resultat av eit samarbeid mellom fleire ulike politiske grupperingar. Derfor kan vi ikkje legge fram ein ferdig modell av korleis eit sosialistisk samfunn vil sjå ut her og no, men etter vår meining bør eit framtidig sosialistisk Noreg utviklast etter m.a. desse politiske 
retningslinene:

*Eit sosialistisk Noreg vil sjølvsagt sikra at folk har formelle demokratiske rettar
som røysterett, organisasjonsfridom, tale og trykkefridom, men i tillegg vil det 
bli lagt vekt på å trygga at arbeidsfolk får den verkelege makta i fabrikkane, i 
kommunane og i staten.

*Statsleiinga skal grunnast på frie val og fleirpartisystem. Regjeringa skal peikast 
ut av ei folkevald forsamling og står ansvarleg overfor denne.
*Dei parlamentariske organa vil vera arbeidande forsamlingar som har verkeleg 
makt. Valde representantar kan trekkast dersom dei ikkje gjer ein skikkeleg 
jobb.

*Politiske leiarar på alle nivå skal veljast for ei avgrensa tidsperiode. Alle 
folkevalde bør delta i produksjonen med jamne mellomrom og leva 
folkemassane sitt liv. Ingen politiske leiarar skal lønast høgare enn vanlege 
arbeidsfolk. Ingen politiske leiarar har lov til å ta imot materielle eller 
økonomiske privilegium.

*Det skal innførast radikal kvotering til fordel for kvinner, arbeidarar og andre
tidlegare undertrykte grupper ved val til lokale og sentrale politiske organ.

*Arbeidsfolk vil få mandat til å velja og avsetta bedriftsleiarane sjølve. Arbeidsfolk vil ikkje berre vera produsentar, men også trekkast med i styringa 
av produksjonen og leiinga av bedrifta i stor grad.
*Fagforeiningane vil vera uavhengige av parti og statsapparat og streikeretten vil 
vera verkeleg.

*Domstolane skal vera frie og uavhengige av stat og parti. Det skal etablerast fri 
rettshjelp.

*Det bør vera ei statleg oppgåve gjennom økonomisk støtte å sikra ei politisk 
differensiert presse- og etermediastruktur.

*Kyrkja skal skiljast frå staten. Full religionsfridom.

*Full juridisk likestilling mellom kjønna.

*Inga diskriminering eller undertrykking på grunnlag av seksuell legning.
 Homofilt og heterofilt samliv blir juridisk likeverdig.

*Den samiske nasjonen vil få sjølvråderett og alle nasjonale minoritetar vil få 
nasjonale rettar.


4. Sosialismen vil frigjera mennesket.

Sosialismen vil kunna skape det materielle og politiske grunnlaget for å frigjera mennesket frå svolt, utbytting, krig og økologiske katastrofer og til aktiv deltaking i utforminga og styringa av det solidariske samfunnet.

I dag blir verda styrt av stadig færre menneske og rikdomane blir samla på stadig færre hender, medan stadig større grupper av menneske blir skubba ut av produksjonen og den reelle politiske styringa av samfunnet.

Under sosialismen vil alle vaksne menneske ha verkeleg rett til arbeid eller samfunnsløn; bustad, barnehage, utdanning, helse- og sosialtenester vil vera gratis og aller menneske vil som prinsipp bli trekte med i styringa og utviklinga av samfunnet.

Slik skaper vi dei materielle føresetnadene for eit solidarisk samfunn der ingen blir gjort umyndige eller passiviserte p.g.a. alder, rase, kjønn, handikap eller liknande. Slik skaper vi dei materielle føresetnadene for eit solidarisk samfunn der enkeltindividet sitt menneskeverd ikkje er avhengig av verdien det har i produksjonsprosessen, men blir skapt gjennom aktiv, kollektiv deltaking i utforminga og styringa av samfunnet og der samfunnet sitt verdi og ide er avhengig av denne.

Vi slåss for eit sosialistisk Noreg, eit sosialistisk Europa og ei sosialistisk verd fordi berre sosialismen som økonomisk og politisk verdsomfattande system vil kunna løysa dei mest presserande oppgåvene i verda i dag:
*å skape rettferdig fordeling av resursane i verda.
*å fø alle folk på jorda.
*å sysselsetta dei arbeidslause.
*å gje alle meiningsfyllt arbeid.
*å sikra borna våre rein luft, reint vatn og ei produktiv jord.
*å forhindra imperialistisk rivalisering og krig.
*å frigjera kvinnene.

Fordi fortsatt kapitalisme og imperialisme vil forsterka, ikkje løysa desse livsviktige problema og fordi fortsatt imperialisme vil kunna bety øydelegging av alt liv på jorda.


Kapittel 2 Dei 10 store utfordringane

- RV sitt svar på omstillingspolitikken

I Noreg foregår det ein omfattande økonomisk omstillingsprosess. Han er bestemt av to hovudfaktorar:
Krisa i den internasjonale kapitalistiske økonomien og den teknologiske revolusjonen.

Kapitalen bestemmer premissa for omstillinga. Kapitalistane og staten angrip dei økonomiske, sosiale og politiske rettane til arbeidarklassen på brei front for å styrka seg sjølve i konkurransen med andre bedrifter og andre land.

Borgarskapet styrkar posisjonane sine gjennom sentralisering av eigendomstilhøva; eit intimt samarbeid mellom toppane i fagrørsla, Arbeiderpartiet og kapitalen, og gjennom betre kontroll og byråkratisering av statsapparatet. Dette svekkar dei politiske og demokratiske rettane til arbeidarklassen.
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
