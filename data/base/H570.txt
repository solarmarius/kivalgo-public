
Oslo, den 4. mars 1998
Jan Petersen, Høyres leder
«Tax-free»-ordningen må beholdes
«Høyre vil arbeide for å beholde «tax-free»-ordningen. Med Norges rekordhøye avgiftsnivå på alkohol og tobakk er «tax-free»-ordningen et pustehull folk setter pris på. Fjernes ordningen risikerer vi at den lovlige «tax-free»-handelen erstattes med smugling og hjemmebrent.» Dette sier Høyres leder Jan Petersen i en kommentar til forslaget fra finanskomiteens leder, Lars Gunnar Lie fra Kristelig Folkeparti.
At det i EU er planer om å fjerne ordningen med tax-free-handel ved reiser mellom EU-landene er uten betydning for hva Norge bør gjøre. EØS-avtalen omfatter ikke skatter og avgifter, og Norge står derfor fritt til å beholde «tax-free»-ordningen. Det er dobbeltmoral av Kristelig Folkeparti, som EU-motstander, å skyve EU foran seg i denne saken.
Det må heller ikke glemmes at mange EU-land har lave eller ingen avgifter på alkohol og tobakk. Samtidig er det i EU er tillatt til å ta med seg store kvanta fra et EU-land til et annet, så lenge varen er kjøpt på vanlig måte. Videre vil EU beholde «tax-free»-ordningen ved reiser inn og ut av EU. En eventuell fjerning av «tax-free»-ordningen internt i EU kan derfor ikke sammenlignes med å fjerne ordningen i Norge.
