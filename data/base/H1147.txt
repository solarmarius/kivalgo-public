
Stortinget, 6. april 2001
Sverre Hoddevik
 
 
 
Tannløs Brustad
Regjeringen la i dag frem en stortingsmelding om distriktspolitikken. Meldingen er preget av mange ord og vakre målsetninger, men hvilke virkemidler som skal benyttes for å nå disse målene er knapt nok beskrevet. Regjeringen er inne på et blindspor når fylkeskommunen er tiltenkt en mer sentral rolle i distriktspolitikken. Fylkeskommunen har vist sin utilstrekkelighet på andre områder og det ingen god ide å la flere oppgaver lide den samme skjebne.
Heller ikke i dette dokumentet griper Regjeringen fatt i de problemene som rammer distriktene hardest, det høye skatte- og avgiftsnivået og et dårlig samferdselstilbud. Det høye skatte- og avgiftsnivået representerer en trussel mot de eksisterende bedriftene i distriktene og hindrer etablering av nye. I statsbudsjettet for 2001 gikk AP-regjeringen sammen med sentrum om å øke skattene med 12 mrd kr, noe som også rammer distriktene sterkt. En annen trussel mot bosettingen og sysselsettingen er lange avstander og høye transportkostnader. Heller ikke på dette området griper Regjeringen fatt i de store utfordringene. Mangelen på arbeidskraft nasjonalt bidrar til å trekke arbeidskraft bort fra distriktene. Også på dette området unnviker Regjeringen å foreta de nødvendige grep.
Distriktene har gode forutsetninger for å klare seg selv bare de får rammebetingelser som gjør det mulig. Høyre vil derfor arbeide videre for å redusere skatte- og avgiftstrykket, øke bevilgningene til samferdsel og bedre tilgangen på arbeidskraft. Regjeringens distriktsmelding tar i liten grad opp disse utfordringene og viser tannløshet i forhold utfordringene distriktene står over for, sier Sverre Hoddevik.
