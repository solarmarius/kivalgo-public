
Oslo, den 4. oktober 1999
Inge Lønning
SKUFFENDE SVAK SATSING PÅ SKOLE OG UTDANNELSE
Regjeringens skolesatsing er langt fra tilstrekkelig. Høyre har innvendinger mot både omfang og innretning i Regjeringens forslag, men enda mer påfallende er det at det i budsjettforslaget er lite som tyder på at Regjeringen for alvor vil påbegynne den varslede opptrapping av norsk forskningsinnsats. Det er også lite som bærer bud om at Regjeringen har planer om konkrete tiltak for å følge opp den lenge varslede handlingsplanen for lærerrekruttering  som Regjeringen ennå ikke har klart å få ferdig. Etter Høyres mening er det også påfallende at forslaget synes å vise at Regjeringen er fornøyd med utviklingen i videregående skoler, til tross for at evalueringen av Reform 94 viser at mange oppgaver gjenstår.
Høyre vil i det videre budsjettarbeidet legge særlig vekt på tiltak som tar sikte på å styrke kvalitet og kunnskapsformidling gjennom hele utdannelsessystemet, bl.a. gjennom timetallsøkning i grunnskolen og bedre muligheter for etter- og videreutdannelse for lærere både i grunnskolen og videregående skole. Det er også nødvendig å se nærmere på tiltak for å styrke høyere utdannelse og forskning, samtidig som Høyre tar sikte på forbedringer når det gjelder studiefinansiering og studentboliger.
Høyre vil søke å frigjøre midler til en sterkere satsing på kvalitet og faglig innhold gjennom omprioriteringer innenfor rammen av Regjeringens forslag, men i tillegg blir det nødvendig å øke skole- og utdannelsesbudsjettet utover Regjeringens forslag. Skole og utdannelse vil også i 2000 være et av de høyest prioriterte områder i Høyres budsjettopplegg.
