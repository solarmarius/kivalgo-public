
Pressemelding Høyres Stortingsgruppe 10. november 1998
Erna Solberg
Barnekriminalitet
Stortingsrepresentant Erna Solberg har i dag innlevert følgende interpellasjon til barne- og familieministeren:
Både politi og barnevern møter i dag flere og flere barn under den kriminelle lavalder som begår alvorlige kriminalitets og voldshandlinger. Politiet kan ikke gjøre noe fordi barna er under den kriminelle lavalder og barnevernet selv mener de har få virkemidler å sette inn hvis ikke utøveren har et rus-/narkotikaavhengighets problem. Ved utformingen av den nye loven om barnevernstjenester ble det åpnet for at barn som har vist alvorlige adferdsvansker ved alvorlig og gjentatt kriminalitet plasseres på institusjon uten eget samtykke i opp til fire uker, og utover dette i en behandling eller opplæringsinstitusjon. Mener statsråden at barnevernet i dag har tilstrekkelige virkemidler til å følge opp barn med kriminell adferd, og er statsråden fornøyd med det oppfølgingsarbeidet som skjer?
Bagrunnen for interpellasjonen er de klare tendenser man ser til at barn under den kriminelle lavalder er innblandet både i alvorlige voldsepisoder og annet kriminell aktivitet. Det er derfor behov for en gjennomdrøfting i Stortinget av om barnevernet har gode nok virkemidler til å håndtere ungdom med slik adferd, eller om barnevernet eller andre institusjoner må få nye virkemidler og rutiner for å ta hånd om barn med kriminell adferd. De virkemidler Høyre har påpekt tidligere, som obligatorisk bruk av konfliktråd for barn under den kriminelle lavalder og senking av den kriminelle lavalder til 14 år er blitt avvist av Stortingsflertallet, inkludert dagens barne- og familieminister. Det er derfor påkrevet at statsråden har et svar på hvordan hun vurderer dagens situasjon og hvilke tiltak hun eventuelt vil iverksette.
