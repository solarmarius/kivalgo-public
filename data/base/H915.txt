
Oslo, den 23. april 1999
Annelise Høegh, helsepolitisk talskvinne for Høyre:
Høyre vil gjøre Norge til ett helserike
Sosialkomiteen avgir i dag innstilling om ny lov om spesialisthelsetjenesten. Høyre foreslår her å overføre ansvaret for sykehusene fra fylkeskommunene til staten.  Norge må bli ett helserike, hvor det ikke er slik at fylkes- og forvaltningsgrenser hindrer pasientene i å få hjelp der de ønsker. Dagens system preges av uklare ansvarsforhold og uverdig ansvarsfraskrivelse mellom forvaltningsnivåene. Pasientene er best tjent med at ansvaret for å tilby befolkningen helsetjenester entydig plasseres hos Storting og Regjering, sier Annelise Høegh.
Høyre vil fristille sykehusene, slik at de får større frihet til å drive profesjonelt og løse sine oppgaver slik de selv finner det mest hensiktsmessig uten unødvendig politisk overstyring.
Sørensen-utvalgets innstilling har vist at dagens styring av sykehusene ikke fungerer godt nok.
Høyre fremmer forslag om at regjeringen skal legge flertallsforslaget fra Sørensen-utvalgets innstilling til grunn for organisering av sykehus. - Sykehuseierne må få velge fritt mellom alle de ulike tilknytningsformene som Sørensen-utvalget mener bør være aktuelle  herunder aksjeselskap, mener Annelise Høegh.
Høyre foreslår å lovfeste ordningen med pasientansvarlig lege. For hver pasient skal det utpekes en pasientansvarlig lege som får et særskilt ansvar for å følge opp denne pasienten, spesielt når det gjelder informasjon til pasient og pårørende og ansvar for journalen. For pasientene blir det lettere å få en pasientansvarlig lege å forholde seg til.
