
Oslo, den 16. desember 1999
Ansgar Gabrielsen
IT-Fornebu: Regjeringens beslutning må ligge fast
Regjeringens beslutning om å la Nettverk Fornebu AS få bygge ut IT-senteret på Fornebu er resultatet av en lang og grundig prosess der stortingsflertallet hele tiden har lagt retningslinjene for Regjeringens arbeid. Det vil derfor være oppsiktsvekkende om Regjeringens beslutning ikke blir respektert. Det vil være et historisk overgrep mot Regjeringens utøvende rolle dersom stortingsflertallet velger å overprøve Regjeringen og drive saksbehandling i næringskomiteen.
En slik fremgangsmåte vil være et åpenbart brudd på god forvaltningskikk og bekrefte inntrykket av at Arbeiderpartiet og Fremskrittspartiet hele tiden har arbeidet for at en av interessentene, IT-Fornebu AS (og senere IT Fornebu Technoport), skulle få oppdraget på svært gunstige vilkår. Regjeringen fortjener ros for at den har klart å skape reell konkurranse om et prosjekt der det i utgangspunktet ble lagt sterke begrensninger på konkurransen. Høyre har tillit til at valget av Nettverk Fornebu AS er foretatt utfra objektive og forretningsmessige kriterier.
Høyre legger vekt på at valget av Nettverk Fornebu er foretatt på bakgrunn av hvilken interessent som kan legge best til rette for forskning- og utdanningsvirksomhet på Fornebu. Et betydelig innslag av forskning og utdanning er avgjørende for å få til et dynamisk samarbeid mellom det IT- og kunnskapsbaserte næringslivet som forhåpentlig vil vokse fram på Fornebu.
Arbeiderpartiets og Fremskrittspartiets krav om statlig kontroll med IT-senteret betyr at staten skal sitte med minst 50 pst av aksjene i utbyggingsselskapet. Dette krever offentlige investeringer i milliardklassen. Dette tunge statlige engasjementet påfører staten og skattebetalerne en svært høy risikoeksponering. For Høyre er det derfor avgjørende at Nettverk Fornebu har presentert et prosjekt med betydelig lavere statlig risiko enn IT-Fornebu AS. Dersom Fremskrittspartiet velger den løsningen som påfører skattebetalerne høyest mulige kostnader og største mulig risiko kan jeg ikke skjønne annet enn at det er et brudd med de mest grunnleggende holdningene partiet har stått for, uttaler Høyres næringspolitiske talsmann Ansgar Gabrielsen.
Regjeringen må insistere på valget av interessent. Det oppstår en uakseptabel forvaltningsetisk og konstitusjonell situasjon dersom Regjeringen i en så komplisert sak aksepterer å bli tilsidesatt som forvaltningsmyndighet og saksbehandler av et flertall i næringskomiteen på Stortinget. Vårt profesjonelle og uhildete embetsverk blir lite verdt dersom forvaltningsavgjørelser kan tilsidesettes og overprøves av politikere uten faglig kompetanse og tilstrekkelig erfaring til å opptre som saksbehandlere.
Offentlig innblanding i næringslivet er etter hvert blitt et problem som svekker Norges internasjonale omdømme som investeringsland. Dersom også forvaltningens saksbehandling blir politisert risikerer vi at utenlandske investorer holder seg unna i frykt for politisk innblanding. Da er det ikke bare IT-senteret på Fornebu, men hele IKT-næringen og et samlet norsk næringsliv som blir skadelidende, sier Høyres næringspolitiske talsmann Ansgar Gabrielsen.
