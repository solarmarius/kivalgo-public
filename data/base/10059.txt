
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
PRINSIPPROGRAM 
OG VEDTEKTER
FOR AKP (m-l)


Vedtatt på 4. landsmøte (desember 1984)

AKP (m-l)s PRINSIPPROGRAM inneheld desse kapitla: 

- Imperialismens siste tid på jorda
- Løysinga: Sosialisme og kommunisme over heile verda 
- Kampen mot supermaktene og krigen - Kapitalismen i Noreg 
- Sosialistisk revolusjon i Noreg
- Utviklinga av klassekampen under kapitalismen 
- Den internasjonale kommunistiske rørsla
- Arbeidernes Kommunistparti (marxistleninistene) i Noreg 
- Framtida for AKP (m-l)

AKP (m-l)s VEDTEKTER fastlegg kva plikter og rettar medlemane har, organisasjonsprinsippa for partiet, korleis partiet er bygd opp og korleis partiorgan og partiorganisasjonar på alle plan vert oppretta, arbeider og står i samband med kvarandre.





PRINSIPPROGRAM
OG VEDTEKTER
for 
AKP (m-l)


Vedtatt på det 4. landsmøtet til 
Arbeidernes Kommunistparti 
(marxist-leninistene)
desember 1984








PRINSIPPROGRAM
FOR AKP(m-l)
Vedtatt på 4. landsmøte
(desember 1984)



Innleiing

Vi har gått saman i Arbeidernes Kommunistparti (marxist-leninistene) fordi vi slåst for å gjera slutt på all undertrykking og utbytting i heile verda. 
   For å nå dit må arbeidarklassen og folket i Noreg først få bort kapitalismen og skapa ei sosialistisk samfunnsordning. Så må vi i Noreg gå saman med alle folk og nasjonar i verda for å få bort all imperialisme. Folka på jorda må saman skapa eit nytt, kommunistisk verdssamfunn. I dette samfunnet finst det ikkje klassar, ikkje stat, og menneska er ikkje skilde av statsgrenser. Alle på jorda har høve til leva eit fritt og rikt liv. 
   Dette programmet forklarar korleis vi meiner kampen for dette må førast. 



DEL I 
Kapitalismen, imperialismen og den sosialistiske verdsrevolusjonen


KAPITTEL 1
Imperialismens siste tid på jorda

1.1. Klassesamfunnet veks fram
Det var menneske på jorda i lang tid før klassane voks fram. Menneska samarbeidde i grupper i kampen for å overleva. Dei skaffa seg utkome frå naturen, utan at nokon tvinga andre til å jobba for seg og levde av arbeidet deira. Det fanst ikkje noko overskot som kunne halda oppe ein ikkje-produktiv overklasse. Det var eit primitivt klasselaust samfunn, det vi kallar urkommunisme. 
   Etter kvart som reiskapane og kunnskapane utvikla seg vart det mogleg å produsera eit overskot av mat, klede, bustader osb., utover det dei trong for å overleva. Når måten å produsera på endra seg endra og arbeidsdelinga i samfunnet seg. Med det var det skapt eit grunnlag for delinga av samfunnet i klassar. 
   I store område av verda eksisterte det tidleg klasselause samfunn der kvinna spela den sentrale rolla i økonomien og i ætta. Med utviklinga av arbeidsdelinga oppsto det eit overskot i delar av produksjonen der mannen dominerte. Det skapte grunnlaget for at privateigedomen kunne veksa fram. Dette samfunnet vart erstatta med eit partriarkalsk slavesamfunn. Familien oppsto som ein garanti for mannens eigedom og mannens kontroll over kvinne og barn. Mannens undertrykking av kvinna var kimen til klassedelinga. 
   Det oppsto ein overklasse som kunne sikra seg fruktene av arbeidet til fleirtalet i samfunnet. Overklassen kunne herska utan å ta del i produksjonen sjølv. Den utvikla ei valdsmakt for å verna eigedomen sin og for å halda dei undertrykte nede. Det vart kimen til staten si utvikling. Overklassen sikra seg og rådvelde over kunnskap og vitskap. Skiljet mellom åndsarbeid og kroppsarbeid vart utvikla. 
   Etter kvart som klassesamfunnet utvikla seg, gjorde byane seg til herskande over landsbygda. Den rike overklassen samla seg i byane. 
   Overklassen i rike og sterke land hærtok andre land og område og gjorde dei til koloniane sine. 
   Ikkje minst dei europeiske nasjonane dreiv ei blodig plyndring og heldt koloniane nede i kunstig underutvikling. 
   Utbytting, klasseundertrykking, kvinneundertrykking, nasjonal undertrykking, skiljet mellom by og land og mellom åndsarbeid og kroppsarbeid er ikkje noka tilfeldig historisk utvikling eller ein følgje av "menneskenaturen". Det er ein følgje av utviklinga av klassar og klassekamp i menneskesamfunnet. 


1.2. Klassekampen i historia.
1.2.1. Folket er drivkrafta i historia.
Helt sidan dei første klassesamfunna kom til har menneskesoga handla om klassekamp. 
   Då klasseskilja vart til, førte det til ei kraftig utvikling av arbeidsdelinga i samfunnet. Det auka den menneskelege produktiviteten. Kunnskap om natur, produksjon og samfunnsliv vart utvikla til vitskap. Dei klassedelte samfunna kunne fø på mange fleire menneske og gjera store fellesarbeid. I denne samanhengen vart framvoksteren av klassar eit historisk framsteg, som har skapt grunnlaget for vår tids sivilisasjon.
   Klassesamfunnet vart skipa ved hjelp av brutal undertrykking og blodige erobringskrigar. Så lenge det har vore klasseundertrykking har underklassen gjort opprør. Klassekampen har drive historia framover . 
   Det er det arbeidande folket som er hovuddrivkrafta i historia, både ved at det utviklar produksjonen og fører klassekamp. Når menneska utviklar produktivkreftene og endrar måten å produsera på, endrar dei og tilhøvet mellom menneska i produksjonen. Når eit økonomisk system i hovudsak har vorte ei hindring for utviklinga av produktivkreftene, har det vorte styrta gjennom klassekamp. Slik har klassekampen rydda vegen for nye økonomiske system, som igjen ga menneska rom til å utvikla produksjonen og menneskesamfunnet vidare. Slik blei slavesamfunnet styrta, og slik blei føydalismen styrta. 
   Men i tidlegare tider kunne ikkje revolusjonar og opprør føra til at dei undertrykte arbeidande massane sjølve fekk makta. Utviklinga av menneskesamfunnet gjorde at det ikkje var mogleg. Arbeidet gjorde at dei undertrykte var isolert frå kunnskap om økonomi, administrasjon og politikk. Dei kunne ikkje skipa sine eigne maktorgan som kunne koma i staden for makta til ein overklasse som var frigjort frå produksjonen. Leiarane for slavane og leilendingane som sigra i opprør, vart difor sjølv nye slaveeigarar, føydalistar og kapitalistar. Jamvel dei mest moderne revolusjonar førte berre til at ein eldre, reaksjonær herskarklasse vart erstatta av ein ny og meir moderne. 
   Først framveksten av den moderne, vitskaplege industriproduksjonen og den moderne, verdsomspennande arbeidarklassen kan gjera slutt på dette. Det skaper dei nye, historiske føresetnadene som gjer det mogleg å avskaffa all klasseundertrykking og skipa eit høgt utvikla kommunistisk samfunn. 


1.2.2. Kapitalismen og den moderne arbeidarklassen.
Utviklinga av den kapitalistiske produksjonsmåten skapte på den eine sida ein moderne kapitalistklasse, ein klasse som eig produksjonsmidla. På den andre sida skapte ho ein moderne arbeidarklasse, eit proletariat, som ikkje eig anna enn arbeidskrafta si. Det er den klassen som står i direkte motsetnad til kapitalismen. Difor kalla Marx proletariatet for "det mest eigentlege produktet" av kapitalismen. Proletariatet er samstundes den største og mest konsentrerte klassen i det moderne industrisamfunnet. 
   Arbeidarklassen er den objektivt mest revolusjonære klassen. I motsetnad til tidlegare revolusjonære klassar kan ikkje arbeidarklassen sigra ved å innføra eit nytt utbyttarsystem. Han kan berre sigra ved å avskaffa utbyttinga i det heile og med det frigjera han og samfunnet frå utbyttinga. 
   Derfor er det arbeidarklassens strategiske interesser av kommunismen som må danna grunnlaget for det sosialistiske samfunnet. Klasseinnhaldet i lovgivinga, organiseringa av staten og ideologien må derfor vera proletarisk. 
   Etter kvart som arbeidarane vinn røynsle utviklar kampen seg frå berre å gjelda løn og arbeidstilhøve til å omfatta fagforeiningsfridom, politisk fridom, skolegang, kultur og nasjonal frigjering. Til slutt dreier det seg om sjølve makta i samfunnet. Arbeidarane sameiner seg på tvers av landegrensene. 
   Kvinnene vert no i stor målestokk dregne inn i samfunnsmessig arbeid, samstundes som dei framleis ber hovudbøra av det private arbeidet i familien og er annanrangs samfunnsborgarar på alle område. Kvinnene vert ein stadig større og viktigare del av arbeidarklassen. Samstundes vert kvinnenes kamp mot undertrykking av kvinnekjønnet ein stadig viktigare del av kampen mot kapitalismen. 
   Fleirtalet i dei arbeidande klassane og laga som finst utanom den eigentlige arbeiderklassen, kjem i ei samfunnsmessig stilling som fører dei nærare proletariatet. Det gjer at arbeidarane kan samla kring seg dei arbeidande bøndene, lågare funksjonærer og intellektuelle. Arbeidarane og folka i undertrykte land og nasjonar må stå saman i kampen mot dei felles undertrykkarane sine. 
   Denne utviklinga skjer ikkje utan avbrot og atterslag. Revolusjonar kan mislykkast, leiarar og organisasjonar kan skifta side og einskapen kan bli sprengd. Det politiske medvitet kan gå tilbake for ei tid. Men frå ein verdshistorisk synsvinkel er atterslaga berre mellombels. Arbeidarklassen og dei undertrykte massane vil reisa seg att, meir røynde og betre organiserte. 
   Vitskapen og teknologien som er skapte under kapitalismen gjer det mogleg å få bort naud og tungt slit på heile jorda. Men så lenge vitskap og teknologi berre vert utnytta av kapitalistane for å sikra maksimal profitt, vil nauden og undertrykkinga halda fram. 
   Men om arbeidarklassen og dei andre undertrykte klassane styrtar kapitalismen gjennom revolusjon og tar makta sjølve, kan vitskapen og teknologien verta utnytta til å skapa ei ny verd der alle menneske får høve til å utvikla evnene sine fritt. 
   Klassedelinga i menneskesoga varer ikkje evig. Klassesamfunna tok til for nokre tusen år sidan. Dei vil og ta slutt. Den tida nærmar seg snøgt då klassesamfunna kan bli avløyste av ei høgt utvikla form for kommunisme. Ein kommunisme tufta på høgt utvikla vitskap og produksjon der det er eit stort overskot som gjer at menneska kan yta etter evne og få etter behov. Eit slikt samfunn kan skapa ei verd der alle folk kan leva i lag i fred og venskap. 


1.3. Vår tid er tida til revolusjonane.
Kapitalismen fekk sitt avgjerande gjennombrot ved den industrielle revolusjonen som starta sist på 1700-talet. Dampmaskinen og andre nyvinningar revolusjonerte produksjonen. Store borgarlege revolusjonar feide føydaladelen til sides, borgarskapet tok makta i dei mest utvikla landa og dei moderne nasjonalstatene oppsto. Arbeidarklassen tok del i dei borgarlege revolusjonane, men han fekk sitt avgjerande gjennombrot som klasse i den første sosialistiske revolusjonen, Pariskommunen i 1871. Då held arbeidarklassen makta i nokre månader. Med dette byrjar ein ny epoke der arbeidarklassen spelar ei stadig viktigare rolle i historia. 
   For å kunna eksistera må kapitalistane stadig revolusjonera produksjonen og produktivkreftene. Men slik mognar kapitalismen og føresetnadene for sitt eige fall. Dei veldige samfunnsmessige produktivkreftene sprengjer rammene for den kapitalistiske eigedomen. Dette skaper grunnlaget for stadig større kriser. Dei middel borgarskapet grip til for å løysa krisene vil på lang sikt undergrava det kapitalistiske samfunnet endå meir. 
   Gjennombrotet for monopolkapitalismen og imperialismen kom ved inngangen til dette hundreåret. Samstundes kom ein ny industriell revolusjon bygd på m.a. bruk av elektrisitet og olje. Nokre få finanskapitalistar vart herrar over staten og økonomien i dei mest utvikla landa. Eit fåtal imperialistiske makter delte verda mellom seg. Såleis byrja ei tid med store krigar mellom dei største imperialistane som ville ta koloniar frå kvarandre. No fekk vi og frigjeringskrigar i kolonilanda og sosialistiske revolusjonar. 
   Etter den første verdskrigen kom Oktoberrevolusjonen i Russland. For første gong tok arbeidarklassen makta og oppretta sosialisme i eit heilt land. Etter den andre verdskrigen følgde den sosialistiske revolusjonen i Kina og mange andre revolusjonar. Frigjeringsstridane i Asia, Afrika og Latin-Amerika har knust det gamle kolonisystemet og skapt nærpå 100 nye statar. Verda har gått inn i den tidsalderen då kapitalismen og imperialismen går mot sin undergang. No vil sosialistiske revolusjonar sigra. 
   Samstundes vart det òg ein historisk tendens at reaksjonen organiserer seg og slår tilbake mot revolusjonen. Imperialismen er årsaka til at det blir skapt terroristiske reaksjonære diktatur, han fører til hungersnaud, krig og folkemord. No trugar supermaktene med å løysa ut en 3. verdskrig. 
   Det er eit enormt historisk nederlag for arbeidarklassen at ein kapitalistisk kontrarevolusjon sigra i det sosialistiske Sovjet. Sovjetsamveldet har forvandla seg til eit fascistisk, statskapitalistisk diktatur med mange fellestrekk med Hitlers nazi-Tyskland. Sovjet har blitt ei imperialistisk supermakt og ei hovedkjelde til krig. I kjølvatnet til kontrarevolusjonen i Sovjet sigra kapitalismen i mange andre land som før var sosialistiske. 
   Men reaksjonen og kontrarevolusjonen kan ikkje redda kapitalismen på lang sikt. No møter det imperialistiske systemet kriser på stadig fleire område. Langvarig oppgang er blitt avløyst av stagnasjon og arbeidsløyse. Motsetnaden mellom imperialismen og dei undertrykte nasjonane og innom imperialismen sjølv skjerpar seg. Den tredje teknologiske revolusjonen med datarevolusjon og andre vitskaplege gjennombrot vil òg skjerpa imperialismen si krise. 
   Ei uhyre sterk utvikling av menneskelege kunnskapar og produktivitet fører til krise, arbeidsløyse og fattigdom! Den samla rikdommen til manneætta veks enormt, medan eit stort fleirtal lever med svolt og sjukdom, undertrykking og krig. Bruken av dei nye og mektige kunnskapane til privat forteneste fører til øydelegging av jorda, rasering av økosystem og katastrofar i det menneskelege miljøet. Imperialismen kjem i stadig skarpare motsetnad til at manneætta fortsatt kan leva på jorda. 
   Alt dette syner stadig klarare at det er naudsynt at fleirtalet av menneska får kontroll over heile jorda og produktivkreftene der. Dei må bruka desse goda til felles beste, ikkje til å skapa luksus for nokre få. Den nye industrielle revolusjonen styrkjer også det økonomiske grunnlaget for ei slik kommunistisk verdsordning, medan det vert stadig meir vanskeleg å halda liv i ein verdsøkonomi som er bygd på kapitalisme, privateigedom og vareproduksjon. 
   Same kor mange atterslag, terror og krigar vi far, vil revolusjonane mot kapitalismen og imperialismen utvikla seg vidare. Frigjeringskampane i Asia, Afrika og Latin-Amerika har vorte stadig sterkare i heile dette hundreåret. Imperialismen er kapitalismen sitt siste stadium. Krisa i verdskapitalismen peikar i retning av ein ny periode med store samfunnsmotsetningar, revolusjonar og krigar i dei høgt utvikla kapitalistiske landa. 


1.4. Dei store motseiingane i det imperialistiske verdssystemet.
1.4.1. Dei grunnleggjande motsetningane i vår tidsalder.
I 1920-åra laga dei sovjetiske kommunistane ein analyse av utviklinga av det imperialistiske verdssystemet etter Oktoberrevolusjonen. Dei kom til at desse fire grunnleggande motsetningane pregar verdsutviklinga i denne tidsalderen: 
   - motsetningane mellom imperialistmaktene og dei undertrykte landa og nasjonane, 
   - motsetninga mellom borgarskapet og arbeidarklassen i dei kapitalistiske landa,
   - motsetninga mellom dei imperialistiske landa seg imellom, 
   - motsetninga mellom imperialistiske land og sosialistiske land. 
   Desse store motsetningane vil prega verdsutviklinga så lenge det imperialistiske verdssystemet finst. Men styrkeforholda mellom dei ulike kreftene i verda vil skifta, og dei grunnleggjande motsetningane vil også få ulik vekt på ulik tid. 
   Dei motsetningane som dominerer verda i dag (1984) er: 
   - motsetninga mellom dei to imperialistiske supermaktene USA og Sovjet, 
   - motsetninga mellom imperialismen og den tredje verda. 


1.4.2. Teorien om tre verder.
I dei siste 50 åra har mange koloniland frigjort seg. Gamle imperialistiske stormakter som Tyskland, England og Frankrike har vorte andreklasses makter. USA har tatt over mange av deira posisjonar, Sovjet har skifta karakter frå eit sosialistisk til eit imperialistisk land. Ut frå dette laga Mao og dei kinesiske kommunistane tidleg i 1970-åra teorien om "tre verder". Dei delte inn landa i verda i tre store grupper: 
   - Den første verda, som er dei to imperialistiske supermaktene Sovjet og USA. 
   - Den andre verda, som er dei andre høgt utvikla kapitalistiske landa. Det er land i Europa, Japan m.m. 
   - Den tredje verda, som er det store fleirtalet av land i verda, dei tidlegare kolonilanda i Asia, Afrika og Latin-Amerika. 


1.4.3. Den 3. verda.
Den 3. verda omfattar dei landa som står hardast mot imperialismen. Her finst dei landa som blir hardast utbytta og undertrykt. Her bur det store fleirtalet av menneske på jorda. Dei lever i fattigdom fordi imperialismen ranar til seg rikdommane dei skaper og hindrer økonomisk utvikling og revolusjon.
   Frigjeringskampane i den 3. verda knuste det gamle koloniveldet og sigra over dei gamle kolonimaktene. I den 3. verda har USA lidd nederlag som har svekka USA-imperialismen. No rasar dei hardaste kampane mot Sovjets imperialisme i den 3. verda. 
   Kina, eit land i den 3. verda, blei etter revolusjonens siger i 1949 den sterkaste enkeltkrafta mot imperialismen. I den 3. verda er i dag dei sterkaste frigjeringsrørslene mot imperialismen og dei største folkeopprøra mot utbytting og fascistisk undertrykking. 
   Frigjeringsrørslene i den 3. verda femnar om arbeidarar, bønder og andre arbeidsfolk, men også nasjonale borgarar og nokre statsbyråkatar og føydalistar. Jamvel somme regjeringar og statar som undertrykker folkemassane i landet, blir på nokre område nøydde til å gå mot imperialismen. Dette er eit uttrykk for styrken i frigjeringskampen . 
   Mao slo fast at den kampen folka i den 3. verda fører mot imperialismen, er hovuddrivkrafta for framsteg i verdshistoria no. Denne kampen underminerer heile det imperialistiske verdssystemet, og er derfor også den viktigaste drivkrafta for proletarisk sosialistisk revolusjon i verda. 


1.4.4. Supermaktene Sovjet og USA.
Supermaktene er dei einaste imperialistlanda som er sterke nok til å kjempa om verdsherredømme. Dei rivaliserer om hegemoniet på alle kontinent. Supermaktene er hovudstøttene til reaksjonen over heile verda. Frigjering og revolusjon kan berre sigra i vår tid ved å sigra over supermaktene.
   USA blei den sterkaste imperialistmakta i verda etter den 2. verdskrigen. Men USA-imperialismens framgang er vendt til tilbakegang. Mange land i den 3. verda har frigjort seg frå USA. Sovjet har rykka inn i mange av dei posisjonane USA har mista. Motsetnadene til mindre imperialistiske land i Europa og til Japan har vekse. Den økonomiske krisa har skjerpa dei indre motsetnadene. Men framleis har USA den største produksjonskapasiteten i verda og er ei av dei to sterkaste militærmaktene. USA har framleis mange sterke internasjonale posisjonar. USA dominerer Latin-Amerika. 
   I 80-åra har herskarklassen i USA gått inn for ein meir aggressiv politikk for å halda på USA-imperialismen sine posisjonar. 
   Sovjet. Etter at det nye borgarskapet gjorde kontrarevolusjon i Sovjet i 50-åra, har landet blitt ei supermakt i oppgang. Statsmakta og kapitalen er meir konsentrert enn i noka anna kapitalistisk stormakt. Sovjet er eit statskapitalistisk samfunn av ein ny type. 
   Sovjets økonomi har vekse langt raskare enn USA sin. Sovjet er ei svært aggressiv, fascistisk, sosialimperialistisk makt. Økonomien er militarisert og innretta på å bruka våpenmakt for å vinna verdsherredømme. 
   Sovjet har bygd opp verdas sterkaste militærmakt for å bu seg på det avgjerande slaget med USA-imperialismen. Sovjet er tvunge til dette fordi verda er delt opp og sosialimperialismen ikkje kan tevla med USA når det gjeld kapitaleksport og konkurransen om marknader. Sovjet krev ei nyoppdeling av verda. 
   Sovjet har mange formelt sjølvstendige land under sin kontroll i eit system av nykoloniar. Det gjer at Sovjet har skaffa seg støttepunkt på alle kontinent. Sovjet har makta å vinna kontroll over frigjeringsrørsler ved å tilby dei støtte mot andre imperialistar og så ta dei innanfrå. I Vest-Europa har Sovjet styrka sin innverknad i dei landa som etter 2. verdskrigen blei allierte med USA. 
   Den sosialimperialistiske supermakta har også store problem. Den samla produksjonen er framleis mindre enn i USA og det er store problem i det økonomiske systemet. Sosialimperialismen møter hard motstand i den 3. verda, og veksande opposisjon i dei aust-europeiske nykoloniane og frå folka inne i Sovjet sjølv. 
   Men ingen av desse motsetningane er i dag så skjerpa at dei trugar Sovjet si stilling som ei supermakt i framgang. 
   Båe supermakter er fiendar av alle verdas folk. I somme delar av verda er USA framleis hovudfienden for frigjeringsrørslene. Men i verda sett som heilskap er Sovjet blitt den viktigaste eksportøren av fascisme og åtakskrig. For folka i Asia, Midt-Austen og Europa, over halvdelen av folket på jorda, står Sovjet som det største trugsmålet. I verda som heilskap styrkjer framleis den unge, stigande supermakta seg, medan den gamle går attende. 


1.4.5. Den 2. verda og Europa.
Landa i den 2. verda er ei slags mellomgruppe mellom supermaktene og den 3.verda. I den 2. verda finst både land i Aust-Europa som er kua av Sovjet og mellomstore imperialistmakter med eigne hegemoniske interesser. På den eine sida blir alle desse kapitalistiske landa truga av supermaktene. På den andre sida har borgarskapet der interesse av det imperialistiske verdssystemet som sikrar utbyttinga av den 3. verda, og eigne økonomiske interesser å forsvara i den 3. verda. 
   Det arbeidande folket i den 2. verda har objektiv interesse av motstand mot supermaktene og allianse med folka i den 3. verda. Men arbeidarklassen i denne delen av verda er splitta og langt på veg politisk demoralisert. 
   Ulike former for imperialistisk politikk, inklusive imperialistisk reformisme og sosialimperialistisk, falsk "kommunisme", har enormt sterk innverknad. Ei sjølvstendig rørsle i det arbeidande folket, retta mot dei to supermaktene, har enno ikkje utvikla seg i dei fleste landa i den 2. verda. 
   I landa i den 2. verda finst det motsette tendensar. Det finst tendensar til motstand mot supermaktene og allianse med den 3. verda. Det finst også tendensar til knefall for supermaktene og front mot den 3. verda. 
   Det er også ei motsetning mellom USA og dei landa som er politisk og militært dominerte av USA. Desse landa -Vest-Europa og Japan - har dei siste ti-åra auka den økonomiske styrken slik at dei no også er i konflikt med USA om område for imperialistiske ekspansjon. Dette er ei av årsakene til dei djupe økonomiske og politiske motsetningane som har utvikla seg mellom desse landa og til den økonomiske stagnasjonen dei siste 10-15 åra. 
   Europa, saman med Midt-Austen, er det viktigaste stridsområdet i rivaliseringa mellom supermaktene. I dette samanhengande området finst dei rikaste og mest industrialiserte områda og dei største oljereservane. Kontrollen over Europa/Midt-Austen kan danna grunnlaget for hegemoni i heile verden. Her har supermaktene sine største militære styrkar konsentrerte. Rivaliseringa i dette området kan utløysa ein 3. verdskrig, og det vil bli det viktigaste krigsteatret i ein slik krig. 


1.4.6. Undertrykte nasjonalitetar og minoritetar.
Utviklinga av kapitalismen og imperialismen har ført til ei kraftig skjerping av undertrykkinga av svake nasjonar. 
   For å forsvara utplyndringa av Asia, Afrika og Latin-Amerika utvikla borgerskapet rasistisk politikk og ideologi, særleg retta mot folka i den 3. verda og dei undertrykte nasjonane. 
   Kolonialismen og imperialismen førte til endring av omtrent alle landegrenser i verda. I dag er derfor dei fleste statane i verda ikkje reine nasjonalstater og inneheld undertrykte nasjonale minoriteter. For mange undertrykte nasjonalitetar i den 3. verda kjem også undertrykkinga frå herskarnasjonen i landet i tillegg til at heile landet er undertrykt av imperialismen. 
   I store delar av verda (heile Amerika, Australia, arktiske strok) har koloniseringa redusert den opprinnelege befolkninga til eit mindretal i sine eigne land og tatt frå dei råderetten over naturrikdommar og naturgrunnlag. Mange er hardt undertrykte. Heile grupper er truga med utsletting. 
   Dei undertrykte nasjonane fører ein rettferdig kamp for å overleva og for råderetten til eige territorium, økonomi, språk og kultur. 
   Arbeidarklassen og andre arbeidande klasser har felles interesser på tvers av alle nasjonale skilje og statsgrenser. På lang sikt er desse fellesinteressene større enn dei som bind saman klassane innanfor ein nasjon. Men arbeidarklassen kan berre vinna fram i verdsmålestokk gjennom respekt for nasjonal eigenart og nasjonalt sjølvstende. 


1.4.7. Imperialismen og kvinnene.
Imperialismen undertrykkjer kvinnene over heile verda særskilt. Særleg kjem dette grelt fram i den 3. verda. Kvinnene har derfor ei særeigen interesse av å styrta imperialismen, og fleirtalet av kvinnene i verda er ei viktig kraft i den anti-imperialistiske kampen. I alle dei viktigaste frigjeringskampane i vårt hundreår har kvinnene spela ei viktig rolle. 


1.5. Den veksande krisa i det imperialistiske systemet.
Tre viktige særdrag pregar verdsutviklinga i midten av 1980-åra: 
   I den 3. verda fører den imperialistiske undertrykkinga og utbyttinga til auka motstand. Utslaga av verdskrisa er svært harde og gjer at nauden og svolten blant dei breie massane blir verre og verre. Den politiske situasjonen i svært mange land blir meir og meir ustabil. I dei siste ti-åra har frigjeringsrørslene vekse og det har vore folkeopprør i mange land. Denne revolusjonære tendensen vil styrka seg. 
   Rivaliseringa mellom supermaktene Sovjet og USA blir skarpare. Verda er svanger med ein omfordelingskrig. Medan supermaktene, og særskilt Sovjet, systematisk byggjer ut posisjonane sine for ein slik krig, utviklar dei kreftene som kan motverka krigen seg svakare. Det gjer at faren for verdskrig aukar og at folka i verda må førebu seg på ein slik krig. 
   Den kapitalistiske verdsøkonomien er inne i den hardaste økonomiske krisa på femti år. Samstundes fører den nye industrielle revolusjonen til omfattande strukturendringar som skjerpar krisa i dei kapitalistiske landa. Arbeidsløysa er alt rekordhøg. Heile industrigreiner ryk over ende. Tevlinga mellom landa om verdsmarknaden blir kraftig tilkvesst. Denne krisa slår hardast ut i dei mest fattige og minst utvikla landa i verda, der dei store folkemassane vert trykte endå djupare ned i svolt og elende 
   Dette kan oppsummerast slik: Utviklinga i verda fører til at spesielt motsetningane mellom dei to supermaktene, motsetningane mellom dei imperialistiske landa og motsetningane mellom imperialistmaktene og nasjonane og landa i den tredje verda kvessar seg til. 
   Det imperialistiske verdssystemet er på veg inn i si skarpaste allmenne krise nokonsinne. 



KAPITTEL 2
Løysinga: Sosialisme og kommunisme over heile verda

2.1.1. Eit nytt, kommunistisk verdssystem.
Den verdshistoriske oppgåva til arbeidarklassen er å avskaffa kapitalismen og imperialismen overalt på jorda. Det systemet som må setjast i staden er den høgt utvikla kommunismen. 
   Ved å ta i bruk den høgt utvikla teknologien for å tena behova til manneætta kan svolt og fattigdom overalt på jorda avskaffast. Det einsformige og øydeleggjande slitet i produksjonen kan takast over av automatiske maskinar. Arbeidet vert då ikkje lenger ein tvang, men eit behov. Manneætta vert ikkje lenger slavar av arbeidsdeling, man vil verta i stand til å få ei allsidig utnytting og utveksling av evner og interesser. Menneska sine behov vil då kunne dekkjast utan løn, lønsarbeid og pengar. 
   Samstundes treng ingen vera redde for å bli utan arbeid. Det finst nok av viktige oppgåver for menneskeleg arbeidskraft i omsorg for menneske, undervisning, nødvendig produksjon, vitskap, kunst og administrasjon . 
   Rovdrifta på naturen vil ta slutt. Eit kommunistisk verdssystem vil kunne nytta naturressursane på kloden utfrå ein langsiktig harmonisk plan og verda kan kvitta seg med dei økonomiske krisene som kapitalismen har skapt. 
    Kommunismen vil avskaffa alle klasseskilje. Produksjonsmidla vil verta eigde av alle samfunnsmedlemane i fellesskap. 
   Ingen vil ha monopol på kunnskap. Skiljet mellom åndsarbeid og kroppsarbeid vert opphevd. Kunnskap og kulturgode er tilgjengelege for alle, og alle får høve til å utvikla evnene sine. 
   Det vil vera slutt på all kvinneundertrykking. Kjønna vil verta avskaffa. Familien vert avskaffa og med det grunnlaget for arbeidsdeling ut frå kjønn - og det at menn undertrykker kvinner. Barna vil verta sjølvstendige medlemar av samfunnet og samfunnet vil ha felles ansvar for omsorgen for dei. 
   Dei djupe skilnadene mellom by og land vert avskaffa fordi landsbygda blir økonomisk og kulturelt utvikla på line med byane. 
   I eit samfunn utan klasser trengst heller ikkje nokon stat, nokon hær eller noko undertrykkingsapparat. Produsentane vil kunne administrera produksjonen utan noko byråkrati. 
   I ei kommunistisk verd vil det ikkje finnast økonomiske nasjonale interesser, ingen konkurranse om råvarer og marknader, ingen herskarnasjonar og ingen undertrykte nasjonar. Då fell og grunnlaget for oppdeling av verda i eigne stater bort. 
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
