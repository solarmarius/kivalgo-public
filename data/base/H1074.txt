
Oslo, den 19. mai 2000
Inge Lønning:
HØYRE VIL GI UTENLANDSSTUDENTER VALUTAKOMPENSASJON
Høyre vil gi valutakompensasjon til de utenlandsstudenter som har tapt på grunn av svingninger i valutakursene. Dollar og pund har steget med henholdsvis 13 og 9 prosent siden Lånekassen fastsatte utbetalingsbeløpene for inneværende skoleår, og dette har skapt en vanskelig situasjon for flere tusen studenter i utlandet.
Det er sosialt uakseptabelt at studenter risikerer å måtte avbryte studiene sine utenlands. For de studentene som befinner seg i utlandet, er det viktig at politikerne raskt kommer på banen og gir kompensasjon for valutasvingninger. På den måten kan vi gi studentene den økonomiske tryggheten de bør ha, sier Inge Lønning.
Høyre har allerede bedt Finansdepartementet om en beregning av eksakt beløp på hvor mye en valutakompensasjon vil koste. Når svaret kommer, vil vi finne rom for en slik ekstraordinær bevilgning i revidert nasjonalbudsjett.
Denne saken viser imidlertid hvor sakte byråkratiets kvern maler. Stortingsflertallet har tidligere gått inn for en ny modell for utbetaling til utenlandsstudenter. Denne modellen, som er utarbeidet av ANSA (utenlandsstudentenes egen samskipnad), innebærer at staten bærer risikoen for valutasvingninger helt frem til utbetaling. Det må nå bli fortgang i arbeidet med å gå over til det nye systemet, slik at studentene ikke må bære risikoen for valutasvingninger før de har fått pengene, avslutter Lønning.
