
Pressemelding 28. januar 1997
Høyres Sentralstyres programforslag for stortingsperioden 1997-2001:
Fra statlig makt til personlig ansvar
I perioden 1997-2001 vil Høyre sette seg to hovedmål: konsentrere den statlige innsatsen om dens kjerneoppgaver og gi ansvar og valgfrihet tilbake til familier, enkeltmennesker og bedrifter.
Høyre vil fokusere Statens innsats mot kjerneoppgavene. Staten skal først og fremst konsentrere seg om å løse samfunnets grunnleggende behov for skole, helse og trygghet (eldreomsorg, kriminalitet, forsvar).
Høyres Sentralstyre fremlegger et program for valgfrihet og personlig ansvar. Tanken er å gi enkeltmennesker og familier økonomiske ressurser og frihet til å velge de løsningene som passer best for hver enkelt - ikke nødvendigvis den løsningen som passer best for det offentlige.
Høyre vil fjerne toppskatten på vanlige inntekter og fjerne skatten på den såkalte «fordel av å bo i egen bolig». Ved å holde skatte og avgiftstrykket nede ønsker Høyre å styrke familienes økonomi og sette folk bedre i stand til å ta vare på seg selv og sine nærmeste. Styrkede familier stopper sosial oppløsning, omsorgssvikt og kriminalitet langt mer effektivt enn offentlig tiltak. En styrket familieøkonomi er derfor et kjernepunkt i Høyres program.
Innenfor skolepolitikken, legger Høyre vekt på å ta igjen det kunnskapsmessige etterslep etter de store skolereformene. Høyre vil langt på vei gi foreldre og elever et avgjørende ord. Ikke bare ønsker Høyre å åpne for større foreldreinnflytelse i drift av grunnskolene, foreldre skal også kunne velge skole for sine barn.
Dagens ordning med subsidierte barnehageplasser er til liten trøst for foreldre som ikke får plass. Ordningen er dessuten lite fleksibel - foreldre har få alternativ. Høyre ønsker i stedet en kontantstøtte-reform. Dermed kan foreldre selv velge om de vil bruke støtten til full eller deltids barnehage/park ol. eller ulike former for redusert arbeidstid eller permisjon.
Høyre vil reformere norsk sykehusvesen. Pasientene må kunne velge sykehus og lege. Norske sykehus må få reell frihet til å prøve ut organisasjonsformer. Pengene må følge pasienten, slik at sykehusene får en belønning for hver behandlet pasient. Et sykehus med dårlig økonomi må få et incentiv til å behandle flere, ikke til å stenge avdelinger.
Høyre legger opp til en eldreomsorg som fokuserer på hvilke ønsker eldre har for sin egen alderdom. Eldre må i størst mulig grad skal kunne velge sykehjem eller andre bo- og servicetilbud. Dagens boform, der mange enslige bor i eneboliger, dekker ikke nødvendigvis eldres behov for trygghet, omsorg og pleie. Det må bli lettere å etablere institusjoner som andelslag, der den eldre selv kjøper og eier en boenhet i et fellesskap, tilrettelagt for kvalifisert pleie-, service- og trygghetstjenester.
Høyre vil redusere statens makt. Staten er i dag Norges uten sammenligning største bedriftseier og eier omlag halvparten av verdiene i norsk næringsliv. Høyre vil selge ut statlige eierandeler i norsk næringsliv, bl. a. i selskaper som SAS og Telenor. Høyre vil også styrke de uavhengige institusjonene i samfunnet. Konkurransetilsynets stilling skal styrkes, og medienes kildevern skal gis rettslig forankring.
