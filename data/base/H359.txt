
Presseutdrag, Høyres fylkessekretærkonferanse, Oslo, onsdag 8. januar 1997, kl. 12.00 Jan Petersen
Høyre alene om å holde skatter og avgifter i sjakk
Høyre ønsker å la familiene beholde mer av sin egen inntekt gjennom å redusere skatter og avgifter. Nedsettelse av skattetrykket er en viktig del av Høyres politikk for å gjøre det enklere å ta personligansvar. Skatte- og avgiftsreduksjoner er også viktig for å bekjempemaktkonsentrasjonen rundt staten.
Likevel er Høyre idag det eneste parti som arbeider sammenhengende for å holde skatter og avgifter i sjakk.
Tre milliarder mer i avgifter ble resultatet i årets statsbudsjett når Arbeiderpartiet, Senterpartiet og sentrum satte seg sammen. 50 øre mer i bensinavgift ble årets julegave fra Arbeiderpartiet og sentrum til det norske folk. For ett år siden sa stortingsflertallet at fordi bensinavgiften får opp, skal avgiften på nye, mindre forurensende biler gå ned. I år går begge deler opp.
En miljøvennlig avgiftsvridning mister troverdighet. Grensehandelen øker.
Hver gang Arbeiderpartiet ikke får regnestykket til å gå opp, må statens inntekter økes.
Vår motstander Arbeiderpartiet kan omtrent ikke se på inntekter eller verdier uten å jakte på dem. Ja, når vi har sett på Jagland-regjeringens oppførsel ved salderingen at statsbudsjettet, er det lett å tenke på gutten på gutterommet -- som blir lei av å rydde opp i sitt eget rot og heller vil løpe ut på skattejakt.
Det er en lettvint løsning. Det er en skadelig løsning. Norge trenger at skatter og avgifter går ned.
Da blir det lettere å leve av egen lønn.
Da blir det mindre prisstigning.
Da blir det mindre behov for å kappløpe med inflasjonen med høye lønnstillegg.
Da blir det mer lønnsomt for bedriftene og flere trygge jobber.
Skatter som er for høye er skadelig, ikke bare for samfunnsøkonomien, men også for familieøkonomien. Familien tenker langsiktig. Den tenker i et generasjonsperspektiv.
Høyre ser på dette som en styrke. Man kan lure på hva Arbeiderpartiet ser på det som. Ved inngangen til valgåret er det klart at de står for
* økt boligskatt
* økt formuesskatt
* økt arveavgift
Tre skatteøkninger som svekker båndene mellom dagens og morgendagens generasjon.
Tre skatteøkninger som fremmer forbruk og motvirker sparing.
Tre skatteøkninger som straffer langsiktighet og nøysomhet.
Tre skatteøkninger som svekker eiendomsretten -- en bærebjelke i et fritt samfunn.
Høyre er gjenkjennelig. Vi står for den motsatte linje. Skatten skal holdes i sjakk.
