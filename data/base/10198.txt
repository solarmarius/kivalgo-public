
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
VÅRT VALG 
Vedtatt på Norges Venstrelags landsmøte på Voss, 2. mai 1964



VÅRT VALG
Vi øyner i dag muligheten til å gjøre slutt på materiell fattigdom og  nød. Men vi har også fått i vår makt å utslette alt liv. Herredømmet  over utviklingen kan gli ut av hendene på oss. Vi kan bli redskaper  for tekniske og økonomiske drivkrefter som vi ikke selv forstår.  

Vi har aldri hatt sterkere grunn til å drøfte hvordan samfunnet bør  styres. Gjennom hele livet vil det bli krevd av oss at vi bryter med  foreldete forstillinger, tilegner oss nye tanker og møter nye  utfordringer.  

En verden i omveltning
Vi opplever en gjennomgripende omstilling i norsk samfunnsliv og økonomi. Tusener av mennesker er på flyttefot, fra bygder til byer og tettgrender, fra jordbruk og fiske til industri, transport og tjeneste-yrker. Hele grender er i oppbrudd.  

Maskiner erstatter mer og mer menneskelig arbeidskraft. Mekaniseringen trenger igjennom i jordbruket, kapitalkrevende driftsformer vinner fram i fiskeriene, og maskinene overtar stadig flere oppgaver i industri, kontorarbeid, planlegging og styring av produksjonen.  

Forskningen frigjør ny energi, skaper nye materialer og produksjonsmåter og gir oss mer effektive sambands- og transportmidler.  

Produksjons- og velstandsøkningen åpner nye muligheter, men veksten skaper samtidig problemer for arbeidsliv, utdanning og bosetting.  

Vi er vitner til romfartens gjennombrudd. På vår egen jord er avstanden i tid nesten opphevet. Avstanden uttrykker seg i andre ting: Forskjell i levestandard og tenkemåte og fiendskap mellom nasjoner, som likevel er gjensidig avhengige av hverandre.  

Folketallet vokser med eksplosiv hastighet. Unge nasjoner reiser seg. Storparten av verdens befolkning kjemper seg framover mot selvstendighet og et menneskeverdig liv. Likevel øker fattigdommen mange steder.  

Truselen om en storkrig, ført med atomvåpen, henger over oss. Selv om ingen vil et væpnet oppgjør,  er vi ikke nådd lengre enn at det kan bryte løs ved et feilgrep eller misforståelser.

Men vi opplever også noe nytt: en voksende internasjonal samkjensle, en økende forståelse av at krigskreftene må tøyles, og en aktiv innsats for å bygge ut det internasjonale samarbeid.

Vi kan velge
Mange av endringene i samfunnet er skjedd uten at vi har overveid følgene på lengre sikt og uten at vi har spurt oss selv om vi ønsket dem. Hvis ikke tilfeldigheter skal råde, må vi velge kurs for samfunnsutviklingen. I det ligger en utfordring: Her er bruk for oss, for dristig tenkning, for samarbeid, for samfunnsinnsats.  

Og vi kan velge. Det fins ingen utviklingslover som ubønnhørlig driver oss fram mot et idealsamfunn eller mot en katastrofe. Vi er ikke i blinde krefters vold. Samfunnet blir formet av oss selv, av våre politiske avgjørelser og av de holdninger v i inntar i samlivet med våre medmennesker. Den mektigste drivkraft i utviklingen er vår egen tenkning og handling. Selv kan vi stake ut kursen i vårt eget land, og sammen med andre kan vi forme verdenssamfunnet.  

Vi kan ikke velge uten å forstå og uten å vite hva vi vil. Men det går ikke å lage et skjema for utbyggingen av samfunnet en gang for alle. Vi må stadig øke vårt kjennskap til de krefter som virker i samfunnet, velge mellom vegene framover og gjennomføre rasjonelle reformer steg for steg. Her må vi ta forskningen i bruk. Den kan gi oss innsikt i problemene omkring menneskelige konflikter og samarbeidsspørsmål, lære oss mer om virkningene av økonomiske og politiske tiltak og hjelpe oss til å planlegge i situasjoner der mennesker, maskiner og naturkrefter virker sammen.  

Grunnsynet
Venstre ble skapt i et samfunn som ennå var preget av sosial nød, av fordommer, klasseskiller og urett. Partiet samlet nordmenn fra alle samfunnslag til kamp for folkestyret, selvstendigheten og de første sosiale og økonomiske reformer. Grunnlaget for denne kamp var overbevisningen om at hvert eneste menneske er verdifullt, og at hele folket er bundet sammen med sterkere bånd enn det som har satt skille mellom grupper og klasser. Venstre bygger fortsatt på dette grunnsyn. Det er like aktuelt og like nødvendig i dag, i møtet med de brytninger, problemer og muligheter vi nå står overfor.  

Venstre stiller mennesket i sentrum. Vi vil alltid  velge de løsninger på samfunnsspørsmålene som er best egnet til å fremme menneskelig vekst og utvikling.  

Vi lever i samfunn med andre. Til et verdifullt menneskeliv hører følelsen av fellesskap med og ansvar for medmennesker og gleden over kjærlighet, over kunnskaper og over det som er vakkert. I vårt folks kristne og kulturelle arv eier vi verdier som vi må bygge på og verne om i samfunnslivet.  

Vi har tillit til at menneskenes beste egenskaper kommer til utfoldelse i frihet. Dyrt kjøpte historiske erfaringer viser at undertrykkelse av friheten fører til vold og umenneskelighet. Vi vender oss mot alle forsøk på å påtvinge noen et bestemt livsmønster, uansett hvilket påskudd forsøket skjuler seg under. Vi hevder retten til fri tenkning og forskning, fri religionsutøving, fri meningsutveksling og frihet i personlige forhold ellers.  

Friheten innebærer ingen rett til å krenke andre. Vi  vil arbeide for et rommelig samfunn, med like rettigheter, rettssikkerhet, humanitet og toleranse. Samfunnets rikdom skal måles også i de muligheter for å være annerledes det gir menneskene, i kulturlivets spennvidde, i våkenheten overfor urett og i medfølelsen med dem som har det vondt.  

Forutsetningen for at alle skal kunne utfolde sine evner, er at hver enkelt kan oppnå trygge økonomiske kår, at veien til utdanning og kulturopplevelse er åpen, og at vi kan søke utløsning for krefter og eventyrlyst i gagns innsats. Vi må bygge samfunnet slik at alle kan gjøre bruk av friheten. 

Framtidslinjene
Vi lever i en verden i omveltning. I dag må vi ta opp kampen for de sosial-liberale verdier på nye områder. Vi må verne de skanser som er vunnet og stille oss nye mål.  

· Før arbeidet vi for å frigjøre oss fra nød og et ofte umenneskelig slit. Ennå gis det urett og skjevhet å bøte på. Men nå må vi også hindre at vi blir slaver av vårt eget jag etter velstand. Kravene fra produksjonslivet, presset fra reklamen og massepåvirkningen utenfra må ikke tvinge oss inn i en livsform vi ikke ønsker. Vi må også motsette oss at det vokser fram et nytt klassesamfunn, bygd på ulikheter i yrke og utdanning.  
	
· Vi må arbeide for et Norge som vi selv eier, som bevarer sin natur, kultur og egenart. Vi må skape levedyktige og allsidige bygde- og bysamfunn over hele landet og motvirke en konsentrasjon av bosettingen i noen få, høyt industrialiserte områder omkring våre største byer. Vi må se til at den økonomiske makt blir fordelt på mange hender og unngå unødige inngrep. Landet over må vi oppmuntre tiltakslyst, ansvar og samarbeidsevne.  
	
· Den solidaritet som har båret oss gjennom nød og styrket oss i kampen for sosial rettferd, må vi i dag vise mot dem som trenger det mest, de som ikke kan organisere seg i slagkraftige interessegrupper, og som lett blir hengende etter i utviklingen. Det kan gjelde dem som bor avsides, dem som har dårlig betalte yrker og de gamle. Det må også gjelde medmennesker som viker av fra flertallet eller er satt tilbake.  
	
· Samfunnet er blitt så komplisert at den avgjørende innflytelse kan gli over fra de folkevalgte til administrasjonen og ekspertene. Det folkestyre vi har vunnet må ikke få utarte til ekspertvelde og byråkrati. Vi må ta vår forfatningspraksis opp til vurdering, styrke det enkelte menneskes demokratiske rettigheter og slå fast en arbeidsfordeling som legger makten trygt i hendene på folket og deres valgte representanter.  
	
· Den kamp vi selv  har ført for å vinne selvstendighet og få slutt på urett og nød, føres nå av de nye nasjonene. Vi har ikke lov til å stille oss passive til det som skjer utenfor våre egne grenser. Alt vårt arbeid avhenger i siste omgang av den internasjonale utvikling. Vi må i dag sette alt vi evner inn for å medvirke til at vett og godvilje skal seire over de nedbrytende krefter i verdenspolitikken. Også et lite folk kan øve innflytelse ved å sette fram realistiske ideer og selv gå foran i handling.  

Det ligger et valg i de linjer vi her trekker opp for norsk samfunnspolitikk: Vi vil økt velstand, men bruke en meget større del av ressursene til å hjelpe dem som har det vanskelig i vårt eget land og i de fattige nasjonene, til å skape et kulturliv som gir alle muligheter for å oppleve verdiene i kunst, tenkning og religion. Vi vil effektiv produksjon og god planlegging, men oppnå det ved livskraftige samfunn i hele Norge, og ved å la folket ta del i og ha ledelsen av planleggingen.  

Vi må alle velge. Utfordringen er rettet til hver enkelt av oss. Hver på vår plass har vi plikt til å skaffe oss kunnskaper, danne oss en mening og treffe vårt eget valg.  

FOLKESTYRET
Staten, kommunene og de offentlige institusjoner er til for å tjene menneskene. Men i alle samfunn også i vårt eget fører utviklingen stadig til nye brytninger mellom demokrati og tendenser til tvang, fåmannsvelde og vilkårlighet. Vi må alltid på nytt ta opp kampen for å trygge det frie, folkestyrte samfunn og å bygge det videre ut.  

Alle norske borgere må få lik og reell medbestemmelsesrett gjennom valgreformer som skaper samsvar mellom partienes stemmetall og representasjon og ved utvidet adgang for velgerne til å avgjøre personvalget. Vi må skape ordninger som oppmuntrer velgerne til å sende inn framlegg til kandidater og programposter ved valgene og vi må stimulere til betryggende forberedelse av og deltakelse på nominasjonsmøtene.  

Folket bør også ha adgang til å ytre seg mellom valgene. Det må bli innført bestemmelser som gir sterke mindretall rett til å kreve folkeavstemning om viktige prinsippspørsmål som er oppe til avgjørelse i stat eller kommune.  

I et demokratisk samfunn har også minoritetsgrupper av alle slag krav på vern om sin livsform og sine rettigheter.  

Både i staten og kommunene må oppnevningene til styrer, utvalg og råd skje slik at vervene blir spredt godt, både yrkesmessig og geografisk. Vi må gi flere dyktige folk høve til å yte innsats og ta medansvar.  

Organisasjon og parti
De politiske partiene har sentrale oppgaver i vårt samfunn. Finansieringsformene for partipolitisk virksomhet må være betryggende slik at partiene ikke blir bundet av spesielle grupper eller organisasjoner som bidrar til finansieringen. Partienes regnskaper må offentliggjøres. Stat og kommuner bør dekke alle utgifter ved det arbeid som partiene utfører for samfunnet i samband med valg, nominasjoner og folkeavstemninger, etter klare regler og med effektiv kontroll mot misbruk.  Medlemskap i politiske partier må være basert på full frivillighet for hver enkelt.  

ldeelle folkebevegelser og yrkesorganisasjoner av forskjellig slag fyller også viktige funksjoner i samfunnet. De gir utløp for verdifull felles aktivitet, de løser sosiale og kulturelle oppgaver, fremmer arbeidstakeres og næringsdrivendes kår, og  innøver ofte gode demokratiske samarbeidsvaner.  

Ved representasjon i offentlige utrednings- og rådgivningsutvalg kan organisasjonene yte en verdifull medvirkning under forberedelsen av lovgivnings- og planleggingsarbeidet. Stundom kan de også med fordel delta i utøvende funksjoner av offentlig natur. Men deres viktigste funksjon er å ta seg av fellesoppgaver som faller utenfor de  områdene staten og kommunene må skjøtte i samfunnet.

Interesseorganisasjonenes virksomhet må underordnes alminnelige regler gitt av de folkevalgte myndigheter til vern om samfunnsmessige hensyn og til løsning av konflikter i eller mellom organisasjonene. Organisasjonsfriheten må sikres og forhandlingsretten vernes ved full likestilling mellom alle rimelig representative organisasjoner. Det er viktig at de indre forhold i organisasjonene er demokratiske. Mindretallene må ha den samme beskyttelse her som ellers i samfunnet.  

Det lokale selvstyre
Det lokale selvstyret må bygges ut, slik at kommuner og fylker effektivt kan løse sine stadig mer kompliserte oppgaver. I de større kommunene er det viktig å sørge for representasjon, informasjon og kontakt, slik at også folk i utkantene kan kjenne seg nær knyttet til sin kommune og til de oppgaver de folkevalgte arbeider med.  

Kommunene må sikres reell avgjørelsesrett ved økt desentralisering av myndighet, bygd på klare regler om avgrensing av arbeidsoppgavene mellom kommunene, fylkene og staten. Den kommunale og fylkeskommunale administrasjon må bygges ut med sikte på å fylle de økende krav, særlig til planlegging.  

Det er påkrevd å fremme en demokratisk oppbygging av fylkeskommunene etter hvert som disse blir stadig viktigere organer også for innbyrdes samarbeid mellom kommunene i et distrikt og mellom kommunene og staten. Vi må ta fylkeskommunens plass i forvaltningen opp til utredning og i den sammenheng drøfte spørsmålene om direkte valg til fylkestinget, om fylkesskatten og om å stille fylkesadministrasjonen under de folkevalgtes kontroll.  

Økonomisk uavhengighet og midler til å gjennomføre vedtakene er forutsetninger for at det lokale selvstyret skal fungere. Kommunenes og fylkenes økonomiske bærekraft må styrkes ved at staten overtar mer av utgiftene til fellesinstitusjoner som skal utvikles likt for hele landet. Ved videreføring av skatteutjamningen og ved andre former for tilbakeføring av kapital til kapitalsvake distrikter må vi fortsette arbeidet for lik kommunal standard landet over. 

Statsstyre og regjeringsform
Helt siden Venstre fikk gjennomført parlamentarismen i Norge, har folkets valgte representanter hatt avgjørelsen når det gjelder regjeringens politiske sammensetning. Den parlamentariske praksis har likevel skiftet mellom perioder med mindretallsregjeringer og lange tidsrom med stortingsflertall og regjeringsmakt hos et enkelt parti.  

I norsk politikk har det utviklet seg et omfattende praktisk samarbeid på tvers av partigrensene. Når situasjonen har krevd det, har Venstre flere ganger slått til lyd for en bred demokratisk samlingsregjering som den beste løsning.  

Både statsråder og stortingsrepresentanter må gis bedre muligheter for å konsentrere sitt arbeid om prinsipielle og langsiktige retningslinjer.  

Det er verd å overveie om vi kan styrke regjeringens politiske funksjon ved å dele departementer med omfattende saksområder og ved å effektivisere samarbeidet mellom statsråder med arbeidsfelter som grenser opp til hverandre.  

Det er et uavviselig krav at regjeringen legger fram for Stortinget saksmateriale som gjør det mulig for representanter og velgere å skjelne mellom faktiske opplysninger og politiske vurderinger. Dette forutsetter et skarpere skille mellom administrasjonens politiske, administrative og utredningsmessige funksjoner. For å skaffe de folkevalgte representanter den oversikt som trengs, må vi i større utstrekning ta i bruk uavhengige utrednings- og planleggingsorganer.  

Vi må gjennomføre en radikal bedring av Stortingets muligheter for selvstendig vurdering av regjeringens forslag, effektiv parlamentarisk og politisk kontroll, og i særlig grad muligheten for å ta egne politiske initiativ. Stortingets enkelte representanter, fagkomiteene og partigruppene må ha høve til å engasjere kvalifisert arbeidshjelp, slik at representantene ikke blir belastet med uoverkommelig detaljarbeid.  

Det er viktig for tillitsforholdet mellom velgere og representanter at de reelle avgjørelsene skjer i åpne stortingsmøter på grunnlag av oppriktige ordskifter, der representantene fritt kan hevde sin mening. Folkets representanter må ikke kunne bindes av vedtak i partistyrer, partigrupper eller andre organer som ikke er underkastet offentlighetens kontroll. Representantene må bare være ansvarlige overfor sine velgere og bare være bundet av det program de er valgt på og av sin egen overbevisning.  

Det er i dag grunn til å ta norske forfatningsspørsmål opp til bred utredning og drøfting. Dette må gjelde både spørsmålene om sterkere velgerinnflytelse, bedre parlamentarisk kontroll med regjeringen, muligheten av å bruke samregjering som en varig ordning, oppløsningsrett og andre spørsmål som angår folkestyrets stilling i våre dager.  

Den enkelte og forvaltningen
Veksten i den offentlige virksomhet skaper økt behov for å sikre den enkelte mot vilkårlighet ved administrative avgjørelser. Vi må gjennomføre offentlighetsprinsippet i forvaltningen og dermed slå fast som en hovedregel at alle skal ha rett til å gjøre seg kjent med sakene forvaltningen arbeider med. Vi må få lovregler om saksbehandlingen, bl. a. med sikte på at folk som berøres skal ha rett til å få vite grunnen til avgjørelsene, og med sikte på å slå fast en betryggende klageadgang. Ombudsmannsordningen må bli bygd ut til å omfatte alle deler av den offentlige forvaltning, også kommunalforvaltningen.  

Overvåkingstjenesten må stilles under parlamentarisk kontroll.  

Dyktige og samvittighetsfulle tjenestemenn er en avgjørende forutsetning for riktig og upartisk saksbehandling. Både i stat og kommuner skal det høre til tjenestemennenes oppgaver å opplyse folk om hvilke rettigheter de har og å orientere dem om hvordan de skal gå fram for å få ordnet sine saker. God informasjon om administrasjonens arbeid kan gi folk bedre mulighet til å forvisse seg om at alt går rett for seg.  

Det vil alltid være en viktig oppgave å fremme rasjonell forvaltning, effektivitet og streng økonomi med statens midler.  

Det administrative arbeid må stå under god demokratisk kontroll. Vi må unngå sammenblanding av utøvende og kontrollerende myndighet. Ingen bør oppnevnes til offentlige tillitsverv i ledelsen av institusjoner som de selv skal føre tilsyn med.  

Også hensynet til våre tjenestemenn tilsier at vi gjennomfører slike reformer av  saksbehandlingen og en slik utbygging av orienteringen til offentligheten at et godt tillits- og samarbeidsforhold blir utviklet mellom de enkelte mennesker i de store gruppene «offentlighet» og «administrasjon».  

Meningsdannelsen
Demokratiets beste vern er en våken folkemening og et fritt offentlig ordskifte, som bygger på kjennskap til hva som skjer i samfunnet. Ytringsfrihet er ikke nok. I dag må vi også fastslå retten til informasjon.  

Aviser og forlag som er frie og uavhengige av staten, er en forutsetning for at vi skal kunne danne oss selvstendige meninger om det som skjer. En annen forutsetning er at vi kan velge mellom blad og bøker av de mest ulike slag. Vi må se til at det alltid blir råd også for andre enn de økonomisk sterkeste å stå for utgivelsen. Det må ikke legges skatt på det trykte ord.  

Radio og fjernsyn er verdifulle kunnskapskilder i tillegg til privateide aviser og forlag. Vekselvirkningen og kappestriden mellom disse to grupper av informasjonsmidler gir oss muligheter til å få se sakene fra mange sider. Norsk radio og fjernsyn bør fortsatt bli drevet som offentlige institusjoner. De må ha en selvstendig og allsidig oppnevnt ledelse som kan hindre ensidig politisk påvirkning.  

De som steller med nyhets- og informasjonsmidlene har ansvar for at vesentlige spørsmål blir gitt skikkelig plass i spaltene og sendetiden. Det er viktig at kritiske meninger og nye synspunkter alltid kan komme til orde. Her har kringkastingen en særlig oppgave.  

De midler teknikken har skapt til rask spredning av nyheter og meninger, gir oss muligheter til å følge direkte med i sendingene i verden omkring oss. Men de kan også bli brukt til ensidig propaganda og reklame. Det er en fare vi må være på vakt mot. I det lange løp ligger den beste garanti mot misbruk av påvirkningsmidlene i et skole- og kulturarbeid som styrker kritisk sans og selvstendig vurderingsevne. 

DET ØKONOMISKE LIV
Gjennom vår økonomiske politikk vil vi skape et samfunn der alle arbeidsføre har arbeid, der ingen lider nød og godene er rettferdig fordelt. Makten skal ikke samles på få hender, verken hos private kapitalinteresser eller i statsadministrasjonen.  

Ved en samordnet og planmessig utnytting av våre naturressurser, av forskning, dyktighet og innsatsvilje, vil vi øke velstanden og bygge et Norge som består av levedyktige og allsidige bygde- og bysamfunn spredt over hele landet.  

Midler til økonomisk vekst
Skal vi makte å tilpasse oss de sterke forandringer i teknikk og internasjonal økonomi, utnytte de vekstmuligheter som blir skapt og dra nytte av dem til beste for vårt eget samfunn, må staten, fylkene og kommunene yte en omfattende innsats. Særlig må vi satse på utbyggingen av undervisning, forskning, rådgivningsvirksomhet, kommunikasjoner og sosiale institusjoner. Det må være en sentral oppgave for statens økonomiske politikk å sørge for at etterspørselen etter varer og tjenester er stor nok til å sikre full sysselsetting og rasjonell bruk av landets ressurser, uten at det fører til inflasjon.  

Vi vil ikke la oss binde av dogmer i vårt syn på de økonomiske virkemidler. Men vi vil stille store krav til utformningen og bruken av dem. Vi må sørge for at de offentlige tiltak ikke fører til irritasjon og byråkrati eller til unødige særrettigheter. Vi må gi lokalforvaltningen større myndighet og komme bort fra den utstrakte sentralisering av detalj-avgjørelser.  

De ulike landsdeler og næringer må til hver tid sikres nødvendig kreditt på akseptable vilkår. Dette forutsetter at Stortinget får en avgjørende innflytelse på fordelingen av kredittgivningen og på de oppgaver penge- og kredittpolitikken skal oppfylle for øvrig.  

Staten må gjennom sin budsjettpolitikk, gjennom den ramme som trekkes opp for statsbankenes virksomhet og gjennom rammeavtaler med private kredittinstitusjoner aktivt påvirke kapitalstrømmen i samfunnet, slik at samfunnets målsettinger kan nåes. Det er en viktig oppgave å bygge et vern for kroneverdien. bl. a. av omsyn til sparingen. 

En rettferdig skatteordning
Vi må være villige til å gjøre bruk av utenlandsk kapital, men den må ikke få urimelige særvilkår, og vi må hindre at den overtar kontrollen over viktige områder av næringslivet. Banker og forsikringsselskaper representerer en konsentrasjon av kapitalmakt. Kapitaltilgangen til distriktene må sikres bl. a. ved sterke og uavhengige banker fordelt rundt i landet.  

Vi vil bygge på et vekselspill mellom privat og offentlig initativ. Privateide bedrifter bør danne grunnstammen i næringslivet, og de må få slike utviklingsmuligheter at de kan tilpasse seg kravene til rask omstilling, fylle sin oppgave i samfunnet og skape gode og trygge arbeidsplasser.  

Staten må delta i reising av levedyktig ny industri i tilfelle der private ikke kan trygge veksten. Dette gjelder i særlig grad ved sikring av kapital til utvikling av distrikter med svakt næringsliv.  

Venstre vender seg mot den sosialistiske forestilling at staten som prinsipp ber overta og drive de viktigste produksjonsmidler. Vi vil gjøre bruk av statsdrift i tilfelle der det byr på klare fordeler, og bare innenfor rammen av et samfunn der den økonomiske innflytelse er godt fordelt.  

Plan for velstand og trivsel
Utbyggingen av landet må skje etter en samlet rammeplan, der Stortinget trekker opp framtidsmål og utviklingslinjer i store trekk. Rammeplanen må inneholde en målsetting for fordelingen av bosettingen i landet, sett ut fra et samfunnsmessig helhetssyn. Den må stake ut linjene for nytting av naturressurser og arealer og må utfylles med mer detaljert planlegging på distriktsnivå. Lokalt initiativ må slippe til, slik at innsikt, innsatsvilje og vågemot kommer til sin rett.  

Et allsidig sammensatt råd med representanter fra de ulike landsdeler og yrkesorganisasjoner og fra forskning og kulturliv bør knyttes til det forberedende arbeid med rammeplanen. Utredningsarbeidet bør sentralt bli lagt til et uavhengig offentlig organ som disponerer høyt kvalifiserte fagfolk og har høve til å engasjere forskningsinstitusjoner og eksperter. Dette organ må ha nær kontakt med departementenes utledningsavdelinger. Utredningsmaterialet i forbindelse med rammeplanen må følge med regjeringens endelige forslag til Stortinget, og det må være adgang for de enkelte stortingsgrupper til å få utredet alternative løsninger. 

Planleggingsorganer og planleggingsråd må opprettes i hvert regionplanområde, i samarbeid mellom kommunene, fylkene og staten. De skal være utredende og rådgivende mens de politiske avgjørelser både formelt og reelt må ligge i Stortinget, fylkestingene og i de enkelte kommunestyrer. Folk i distriktene må på bredt grunnlag trekkes inn i samarbeidet med administrasjonen og de ekspertene som blir tilkalt. Bare nær kontakt og en planleggingsform som ikke dirigeres ovenfra, kan gi de resultatene vi ønsker.  

Distriktene
Over alt i landet må vi gi mulighet for effektiv bruk av de menneskelige og økonomiske ressurser. Mange skjevheter må rettes opp, både når det gjelder inntektsfordeling og adgang til sosiale og kulturelle goder.  

Jordbruk, skogbruk og fiske har preget næringslivet i distriktene. Andre næringsgreiner må komme inn og skape et mer allsidig yrkesmiljø, slik at distriktene kan følge med i velstandsutvikling og trivsel. Det må legges særlig vekt  på å skape arbeidsplasser også for kvinner og for folk med delvis sysselsetting i jord- og skogbruk.

Statens rolle blir først og fremst å gjøre grunninvesteringene, å delta i planlegging og å bygge ut en tidsmessig forskning om distriktsproblemene.  

Veger, telefon- og telegrafanlegg må utbygges, kraftverk og nøkkelbedrifter i industrien må reises, skogplanting og rasjonalisering i jordbruk og fiske må støttes. Disse tiltakene skal også, sammen med bedre skatte- og kredittordninger og etableringstilskott, gjøre det lønnsomt for næringslivet å søke ut i distriktene når bedrifter skal startes, utvides eller flyttes. Statens politikk må være konsekvent og ikke spenne bein under slike tiltak med uheldige skatter og avgifter.  

Vi mener at kapitalproblemet blant annet bør løses ved at Distriktenes Utbyggingsfond styrkes, og at de midler som spares opp i arbeidsløshetsfondene og i folkepensjonen, blir satt inn i produktive investeringer i distriktene gjennom en desentralisert fondsforvaltning.  

De svakeste distriktene eksporterer store mengder kapital i form av arbeidskraft. Investering i sosiale og kulturelle goder hjelper til å holde på arbeidskraften og er også av den grunn viktige ledd i utbyggingen.  

Vi vil ikke spre støttetiltakene tilfeldig, men la dem gå inn i  gjennomtenkte distriktsplaner, der innsatsen er godt arbeid og  tilstrekkelig til at noe levedyktig kan vokse fram.  

Distriktsplanene må knyttes sammen med rammeplanen for hele landet, der det også må inngå tiltak som sentra for forskning og høyere utdanning. Lokale sentra for yrkesutdanning og rådgivning vil hjelpe til å skape den nødvendige grobunn for mer variert næringsliv.  

Arbeidsplassene
Utviklingen av nye produksjonsmetoder, automatisering og maskinell databehandling stiller arbeidere og funksjonærer overfor nye oppgaver på arbeidsplassene. Sysselsettingsproblemene tar nye former. Mange arbeidstakere må være forberedt på å skifte arbeidsplass og yrke. Skal vi kunne følge med i velstandsutviklingen og samtidig holde full sysselsetting, må vi ta opp denne utfordring og ikke la oss lede av konservatisme og frykt. 

Det må legges vekt på å skape høvelige arbeidsmuligheter, særlig for de yngre som skal inn i arbeidslivet, for de eldre som ønsker å fortsette ut over pensjonsalderen, og for dem som må kombinere flere yrker, eller som bare kan delta i yrkeslivet på deltid. Vernetiltakene på arbeidsplassene bør styrkes, bl. a. ved effektiv utbygging av arbeidstilsynet.  

Fag-, yrkes- og næringsorganisasjonene må sammen med staten sørge for at den enkelte får hjelp til å forberede seg på nye  muligheter ved tilleggsutdanning o.l. Opplæringsmulighetene for folk  som må kombinere flere yrker må bedres. Staten må føre en  personalpolitikk som skaper bedre kontakt og utvekslingsmuligheter  mellom statsadministrasjonen og næringslivet, og som letter  adgangen til tjeneste i utviklingslandene.  

Hele folket må få del i den voksende velstand. Ved en aktiv offentlig  inntektspolitikk må samfunnet sørge for at pris- og lønnsutviklingen  foregår innenfor rammer som trygger prisstabiliteten og  sysselsettingen. Et allsidig, rådgivende utvalg med representanter  fra yrkesorganisasjonene, den økonomiske sakkunnskap og  myndighetene bør få en viktig rolle å spille i samordningsarbeidet.  Lønns- og prisoppgjørene må i første rekke løses gjennom  forhandlinger. Offentlig lønnsnemnd må kunne brukes i konflikter  som truer viktige samfunnsinteresser.  

Gjennom pris- og trustlovgivningen må staten gripe inn når det er  nødvendig for å verne om forbrukerinteressene, eller når det trengs  ved forstyrrelser som kan bringe sysselsettingen i fare.  

En fortsatt vekst i produksjonen åpner også muligheter for å  gjennomføre kortere arbeidstid. Dette må fortrinnsvis komme dem  til gode som har lengst arbeidsdag. Vi bør søke å få i stand et  samarbeid mellom partene i arbeidslivet om løsningen av disse  spørsmål.  

Ved godt utbygde samarbeidsorganer mellom arbeidstakerne og  bedriftsledelsen må vi fremme et tillitsfullt samarbeid som omfatter  alle produksjonsledd. Alle ansatte må være fullverdige  medarbeidere. Demokratiet på arbeidsplassen må bygges ut ved  bedre informasjon og opplæring, ved økt delegering av ansvar til  den enkelte og ved ordninger som gir arbeidstakerne reell innflytelse  og medbestemmelsesrett. Samfunnet bør oppmuntre ordninger som  gir arbeidstakerne andel i bedriftenes overskott, og som letter deres  adgang til å bli medeiere. Dette vil også kunne medvirke til effektiv  produksjon og stabil sysselsetting. Gjennom skattereformer, høve til  fondsopplegg og på annen måte må vi legge grunnlaget for en  rimelig fordeling av produksjonsresultatet mellom alle som deltar i  arbeidslivet og bidra til å trygge arbeidsplassene.  

En rettferdig skatteordning
Omfanget av den offentlige virksomhet stiller store krav til skatteordningen. Vi må ta sikte på å komme bort fra det kompliserte system av skatter, avgifter og gebyrer som vi nå har, og å få gjennomført en forenklet og oversiktlig ordning. De grunnleggende krav er at skattebyrden skal fordeles etter bæreevne, at skattereglene skal fremme effektiv bruk av arbeidskraft og kapital, og at skattesnyteri skal kunne motvirkes.  
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
