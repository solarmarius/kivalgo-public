
2. februar 2001
Høyres Stortingsgruppe
Kristin Krohn Devold
Gjennomslag for økt bruk av varetekt mot volds- og gjengangerkriminalitet
Justiskomiteen avga i går innstillingen om varetektsfengsling. Høyre fikk gjennomslag for at Stortinget skal sende et enstemmig signal til Justisministeren og Påtalemyndigheten om økt bruk av varetekt mot gjengangerkriminalitet. Dette er særlig viktig hvor det er fare for gjentatte voldshandlinger. Komiteen tar Riksadvokatens vurdering av at det ikke er noe behov for lovendring til etterretning, men en enstemmig komite forutsetter at varetektsfengsling nå vil bli mer aktivt brukt overfor gjengangere.
Det er veldig positivt at det er full enighet om økt bruk av varetekt overfor gjengangere. Dette er et viktig virkemiddel for å stoppe voldsutøvere og gjengangere i en tidlig fase, sier Devold i en kommentar.
Høyre får også gjennomslag for et gammelt forslag om å utvide såkalt rettshåndhevelsesarrest til å kunne brukes ved alvorlig voldskriminalitet. Rettshåndhevelsesarrest vil si at en person pågripes selv om de normale vilkårene for varetekt ikke er oppfylt. Kravet er tilståelse eller klar mistanke. Formålet er å motvirke at personer som begår svært alvorlig kriminalitet går fri frem til domfellelse.
