
SAMLINGSPARTIET NY FREMTID
POLITISK
PROGRAM
FOR
(SNF)
Samlingspartiet Ny Fremtid står for en fast og konsistent linje som er basert på klare grunnverdier. Vi vil ikke bare forbinde sår og behandle symptomer. Vi vil skape ett nytt og bedre fundament for hele samfunnet vårt.
PRINSIPP-PROGRAM
Revidert av landsmøtet 1997
NY KURS - NYE MÅL
Staten trenger seg stadig lenger inn i menneskers hverdag og privatliv. Den enkelte blir mer og mer regulert og kontrollert. Staten tar stadig over flere oppgaver som egentlig tilfaller familien, frivillige organisasjoner eller private firma.
Arbeiderpartiet har siden krigen holdt en stø kurs med den marxistiske tankegang som kart og kompass. I dag forsøker man å styre Norge gjennom klassekamp, kjønnskamp, splittelse mellom generasjoner og ødeleggende kravmentalitet.
Dessverre er også de tradisjonelle partiene mer eller mindre preget av denne tankegangen. De samme partier har også vist liten vilje til å forsvare og styrke det kristne verdigrunnlaget vårt land har vært bygget på i tusen år. Resultatet er et samfunn der det verdimessige fundamentet er i oppløsning, og der grensene mellom rett og galt blir flytende. Denne mangel på ideologi og verdier har ført til at de såkalte borgerlige partier i dag ikke klarer å samle seg om et alternativ til Arbeiderpartiets politikk.
SNF vil bidra til å bygge et alternativ i norsk politikk. Et alternativ bygget på et klart kristent verdisyn, som gir den kommende generasjon en verdimessig ryggrad å møte fremtidens utfordringer med. Et alternativ der hensynet til den enkelte og helheten går foran enkelte gruppers særinteresser. Vi vil være med og etablere sunne alternativer til dagens sosialisme. SNF sitt hovedmål blir å samle alle byggende partier, organisasjoner og andre krefter mot disse nedbrytende ideene, og sette en ny kurs for Norge.
DEN ENKELTE I SENTRUM
SNF´s utgangspunkt er at alle mennesker er verdifulle uavhengige av hva de yter eller presterer. Hvert menneske har en verdi og er skapt med visse ukrenkelige rettigheter. De er unike og har sin egenart. Alle har en selvskreven rett til liv og eiendom, og skal utfolde og utvikle seg i frihet. Enhver skal i prinsippet bestemme over sitt eget liv.
Allerede på 1600-tallet hadde den engelske filosofen John Locke utviklet teorien om menneskerettighetene, rettsstaten og maktfordeling i statsapparatet. Det var disse tankene som dannet grunnlaget for vår egen grunnlov i 1814.
SNF tar avstand fra ideologier som setter kollektivet over individet. Vi tror samfunnet består av frie, selvstendige borgere som er kreative og ansvarlige, og som er fullt i stand til å finne gode løsninger på de fleste oppgaver.
Statsapparatet er et redskap for å løse visse oppgaver i fellesskap. Staten skal være en tjener for folket, og legge til rette for at hver enkelt kan utfolde seg i frihet og trygghet. Staten skal opprettholde ro og orden ved hjelp av politiet innad og forsvaret utad.
SNF tror ikke staten skal løse alle oppgaver i et samfunn. Staten bør ikke ha monopol på å være lærer, lege, journalist eller kjøpmann. Den skal bare legge til rette for slik virksomhet. I utgangspunktet skal ikke staten gjøre det som andre kan gjøre like bra eller bedre.
VÅR KRISTNE ARV
Ett fritt samfunn må bygge på sunne og solide verdier. Når mennesker ikke skiller mellom rett og galt, går et samfunn mot oppløsning.
Jesus har bevist at han er Guds Sønn ved å stå opp fra de døde. Videre har Jesus garantert at Bibelen er til å stole på. Derfor må samfunnet bygges på et fundament som ikke er i strid med Bibelen. Lovverket bør være i harmoni med kjærlighetsbudene og må ikke komme i konflikt med de 10 bud. Bibelens menneskesyn har vært grunnlaget for hele vår vestlige kultur slik vi kjenner den. Vi tror kristen etikk og nestekjærlighet fremdeles er det beste fundamentet for lovverk og samfunnsdannelse.
Disse verdiene har lagt retningen i hele dette programmet, og vil bestemme våre valg når vi til daglig tar stilling i aktuelle saker.
LIBERALISME - VEIEN TIL FRIHET
SNF's politikk bygger på den klassiske liberalismen, som oppstod i Europa på 1600-tallet. Liberalismens ideer må likevel tilpasses den situasjon vi står overfor i dag.
Utgangspunktet er at alle mennesker er født frie, med rett til å bestemme over sitt eget liv. De er frie og selvstendige, og skal få utfolde seg og utvikle seg på alle livets områder. Man skal likevel ikke hindre andre i å gjøre det samme. Hver enkelt sin virketrang er samfunnets største ressurs. Statsapparatet og lovverket er til for å sikre denne friheten.
Ansvar er en forutsetning for frihet. Alle skal kunne gjøre selvstendige valg i sitt eget liv, men må ta konsekvensene av disse valgene. Når mennesker ikke får ta ansvar for egne valg, føler de seg pasifisert og umyndiggjort. Det er en rett og et privilegium å ta ansvaret for seg selv.
Frihet stimulerer menneskers naturlige skaperkraft og virketrang. Når rammene er lagt gjennom enkle lover, er det fritt frem for et blomstrende næringsliv. Markedet må regulere seg selv gjennom tilbud og etterspørsel. Såfremt dette ikke går utover de svake i samfunnet. Det er forbrukeren som bestemmer hva som skjer på markedet. Den frie konkurransen fremmer lave priser og høy kvalitet på varer og tjenester.
SNF mener en smidig markedsøkonomi bør begrenses av den enkeltes ansvar for sin neste og for skaperverket. Hverken økonomisk vekst eller fri markedsøkonomi er noe mål i seg selv, men et middel for å nå de målene vi setter oss. Det endelige målet er et stabilt samfunn som sikrer trygghet, utviklingsmuligheter og like rettigheter for alle.
Ellers mener SNF at Bibelens Ord må danne en klar ramme for den friheten vi har. Vi kan ikke akseptere lover på kollisjonskurs med Bibelen, som f.eks. partnerskapsloven og loven om selvbestemt abort, som egentlig er fosterdrap.
OMSORG
Mennesker er sosiale vesen, og det er naturlig for oss å ha omsorg for hverandre. Ulike fellesskap virker som sikkerhetsnett i samfunnet. Det viktigste er kjernefamilien, som er den minste byggesteinen i en nasjon. Venner, bekjente og slektninger er også en del av dette naturlige omsorgsapparatet.
Alle mennesker trenger omsorg og pleie i løpet livet. Ingen profesjonelle hjelpeapparater kan helt erstatte de nærmeste i denne oppgaven. Samfunnet må legge til rette for de som ønsker å vise praktisk omsorg for sine nærmeste, enten det er for barn, syke eller eldre.
Ingen skal være til unødvendig belastning på andre eller underholdes av samfunnet fordi de nekter å ta ansvar for sine egne valg. De svakeste blant oss skal naturligvis få all den hjelpen de trenger. Nestekjærlighet og trygghet er sentrale begreper i et sunt samfunn.
De som trenger omsorg er alltid mer enn klienter eller pasienter. De er først og fremst medmennesker.
POLITIKK
Det har sneket seg inn en tanke om at folket er til for politikerne. De omtaler borgerne som "sine velgere", som om de er til for å skaffe dem en taburett.
Men politikerne er valgt som folkets representanter og tjenere. Deres oppgave er å styre landet til borgernes beste. De skal ikke selv utføre alle slags jobber i samfunnet, men legge til rette for at andre kan gjøre dem på beste måte.
Politikerne representerer hele folket i alle saker, og skal stemme fritt ut fra hva han/hun mener er til gagn for folk flest.
