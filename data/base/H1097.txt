
Oslo, den 23. mai 2000
Kristin Krohn Devold
Høyre går i revidert nasjonalbudsjett inn for å sikre politistudentene jobb
Høyre kommer i sitt forslag til alternativt revidert nasjonalbudsjett til å gå inn for å øke bevilgningen til politi- og lensmannsetaten med 60 mill. for å sikre arbeid til alle avgangselevene ved politihøgskolen.
En samlet Justiskomite lovet under budsjettbehandlingen i fjor at alle nyutdannede politihøyskolestudenter i år 2000 skulle sikres jobb. Men Regjeringen fulgte ikke dette opp i forslaget til revidert nasjonalbudsjett, uten noen annen begrunnelse enn at det ble for dyrt.
Arbeiderpartiet har ført elevene på politihøgskolen bak lyset. Det var et klart løfte fra alle partier at alle avgangselvene skulle sikres jobb, slik at den nødvendige offensiven mot kriminaliteten kan fortsette. Nå håper jeg at de andre partiene som var med på å gi dette løftet følger det opp under behandlingen av revidert nasjonalbudsjett, sier Krohn Devold i en kommentar.
