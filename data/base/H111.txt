
Holmen Gård, Gjerstad
20. august 1995 kl. 15.00
Jan Petersen, Høyres leder
Aust-Agder Høyres sommerstevne
Presseutdrag
- Høyre går imot en friluftslov som uthuler eiendomsretten
Høyre tar avstand fra de innskrenkninger i den private eiendomsretten som forslaget til ny friluftslov tar til orde for. Miljøvernministeren bør nå komme med sine signaler på hva som blir Regjeringens politikk på dette området nå som høringsrunden til endringene i loven er ferdig.
Lovutkastet vil, om det blir vedtatt, gi staten hjemmel til å legge ut privat grunn som friluftsområde. Det kan bety betydelig restriksjoner når det gjelder f.eks. bygging av skogsbilveger og påbud om bestemte typer hogst- og foryngelsesmetoder. Det er også knyttet stor usikkerhet til eventuelle erstatningsspørsmål fordi, som departementet skriver: «Etter gjeldende rett skal det svært mye til før erstatning gis i slike tilfeller». Det kan også komme på tale å pålegge salg av jakt- og fiskekort, i slike områder og det er antydet strengere reguleringer når det gjelder utleie av jakt- og fiskerettigheter.
Høyres standpunkt i nærings- og distriktspolitikken er klar: Vi vil at distriktene i større grad skal basere seg på de muligheter distriktene selv har. Høyre vil verne om bondens rett til å utvide sitt inntektsgrunnlag gjennom utnyttelse av utmarksressursene. Sammen med den inntekt som forvaltning og beskatning av skogressursene gir, inngår utleie av jakt- og fiskerettigheter også i dette inntektsgrunnlaget.
