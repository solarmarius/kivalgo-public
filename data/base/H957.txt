
Oslo, den 30. mars 1999
Oddvard Nilsen
Legg forholdene til rette for telecom og IT i Norge!
Høyre stiller seg positive til den fusjonsavtalen som i dag er inngått mellom Telia og Telenor. Partiet vil ta endelig standpunkt til fusjonsavtalen når den kommer til behandling i Stortinget. Det fusjonerte selskapet vil bli et industrielt lokomotiv i Skandinavia og gi positive vekstimpulser til verdiskapning og sysselsetting.
Høyre hadde forventet at lokaliseringen av de ulike forretningsområdene hadde vært avklart ved undertegningen av fusjonsavtalen, men tar til etterretning at så ikke er tilfelle. Når de ulike forretningsområdene nå skal lokaliseres utfra forretningsmessige kriterier er det viktig at rammebetingelsene i Norge for denne type virksomhet er konkurransedyktige. Høyre forventer derfor at Regjeringen foretar en gjennomgang av rammebetingelsene og fremmer forslag om de nødvendige endringer, slik at fremtidsrettede næringer som telecom og IT videreføres og videreutvikles i Norge, sier samferdselskomiteens leder Oddvard Nilsen.
