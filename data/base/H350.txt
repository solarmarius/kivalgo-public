
Stortinget, 7. april 1997
Pressemelding fra Høyres leder Jan Petersen
Gledelig budskap om stort fellesskap
Jeg registrer med glede at Kristelig Folkeparti i dag har lagt frem en tiltakspakke for familiebedrifter som i meget stor grad tilsvarer forslag som Høyre allerede har fremmet. Dette viser at Høyre og Kristelig Folkeparti har svært mye til felles også på dette området.
Det er gledelig å se at KrFs forslag til delingsmodellen i all hovedsak er de samme som Høyre lanserte allerede ved evalueringen av skattereformen våren 1995. Dette betyr at det er nå er et bredere grunnlag i Stortinget for å få tatt et oppgjør med den delingsmodellen som Høyre i 1995 stemte imot, fordi vi mente den var en dårlig løsning for de aktive eierne. Det er videre gledelig at KrF nå endelig har tatt et resolutt standpunkt mot økt formuesskatt, etter at høstens opptreden i forbindelse med salderingen av statsbudsjettet var egnet til å skape usikkerhet hos norske aksjeeiere.
Utfordringen både for Høyre, Kristelig Folkeparti og Venstre blir nå å sørge for at også Senterpartiet blir klare og positive i sin småbedrifts- og familibedriftspolitikk. dvs. at:
* Senterpartiet må si nei til det dårlige delingsmodellkompromisset de var med på i 1995, nei til diskriminering av aktivt eierskap og ja til forbedringer sammen med KrF, Venstre og Høyre.
* Senterpartiet må si nei til økt formuesskatt, og ja til et skattesystem som stimulerer privat norsk eierskap sammen med Høyre, Kristelig Folkeparti og Venstre.
* Senterpartiet må si nei til fortsatt forbud mot midlertidige ansettelser, og ja til fleksibilitet og best mulig utnyttelse av knappe ressurser for småbedriftene sammen med Høyre, Kristelig Folkeparti og Venstre.
Med Senterpartiets støtte i disse viktige sakene, vil vi ha et flertall på Stortinget for betydelige endringer i småbedrifts- og familiebedriftspolitikken i Norge.
