
Norges Kommunistiske Parti
Stortingsvalget 2001
Synes du det er bra at fellesskapet ikke lenger skal ta ansvar for sykehus og eldreomsorg, men heller overlater oppgavene til private som skal tjene penger på de syke og eldre?
Hvem tror du vil tjene på at Posten, Statoil og Telenor også privatiseres?
Synes du politikerne prioriterer kollektivtrafikken i dette landet?
Er det en god og sikker framtidsinvestering å pumpe opp oljen og plassere pengene i utenlandske fond?
Er det riktig at Norge skal gå til krig mot andre land for å forsvare NATOs og de med storkapitalens interesser?
Handler regjeringa i landets interesse, og respekterer folkeavstemmingen om EU, når de vil sende 3500 norske soldater til EU-hæren?
Er det i tråd med menneskehetens interesse at vi i Norge produserer og eksporterer våpen, bl.a. til land som er i krig med sin egen befolkning?
Lengter du etter å komme inn i EU, slik at vi kan få enda mer av denne utviklingen?
...da kan du fortsette å stemme som du alltid har gjort! Du har fått det slik du har bedt om!
Men det finnes et alternativ
FOLKEMAKT MOT PENGEMAKT!
Tør du tenke nytt? Tør du tenke fordomsfritt?
Norges Kommunistiske Parti er alternativet!
NKP er for folk som har dristige og positive drømmer om framtida.
NKP organiserer mennesker som ønsker fellesskap, omsorg og at folks trygghet og menneskerettigheter er overordnet markedets og kapitalens griske behov.
NKP er partiet for folk som ikke bare vil stemme, men også handle for å oppnå et sosialistisk samfunn.
NKP er partiet for de som ønsker at fellesskapet skal ta ansvar for helse, kommunikasjon og trygghet. Vi mener sosialistisk økonomi og folkemakt i staten er en forutsetning for å ivareta våre felles, fundamentale behov.
NKP setter sosialisme på dagsordenen i en tid hvor makthaverne prøver å gjøre egoisme, kapitalisme og markedsliberalisme til religion.
EU
Slik vi kjenner det i dag er EU først og fremst en økonomisk kjempe som virker for imperialismen og de store kapitalinteressene i Europa. EU fungerer som et redskap for disse og overklassen i ressurskampen.
Slik kan vi med rette si at EU er et nytt forsøk fra disse kreftene til å realisere drømmen om "Det tredje riket".
Derfor er Europaunionen en fortsettelse av Den 2. Verdenskrig, men først og fremst ved hjelp av økonomiske midler. Fra 1950, etter folkekreftenes seier mot disse kreftene, begynte det europeiske eksperiment å utvikle seg mot det vi i dag kjenner som EU. Det sentrale ved denne utviklingen har vært styrt av markedet. Fri markedsøkonomi er EUs grunnlov.
Noen viktige konsekvenser av EU, så langt:
· Nedriving av grenser for fri flyt av kapitalen og arbeidskraft. Arbeiderklassens hardt tilkjempa rettigheter i forskjellig land svekkes på grunn av at alle kapitalister vil være best i konkurransen med de andre.
· Kapitalen danner monopoler, de store selskapene spiser de små. Monopokapita-len styrker sin stilling på bekostning av småprodusenter.
· Offentlige tjenester som til en viss grad har betydd en fordeling av godene, blir sett på som konkurransehemmende og avvikles.
· Landenes sjølråderett, og dermed folks muligheter til å påvirke beslutningsprosessene, svekkes.
· Ny blokkdannelse og rivalisering i verden mellom EU, USA/NAFTA og Japan/ ASEAN-landene på grunn av kampen om ressurser disse blokkene i mellom øker krigsfaren.
Kommunistene vil fortsette å kjempe sammen med alle progressive krefter mot EU-medlemskap, tilpasningspolitikken og Regjeringas snikinnmelding i EU. En forsterket politisk folkeallianse mot EU er eneste mulighet på lang sikt til å unngå at pengemakta i Norge til slutt vinner fram med sitt ønske om at Norge blir medlem av EU.
NATO
...er ingen forsvarsallianse! Kampen om ressursene er det som ligger bak prioriteringene over alt; i politikk næringsliv, produksjon og samfunnsliv. NATO-alliansen representerer kapitalistlandenes militære styrke i den pågående kampen om ressursene.
Siden april 1999, da NATOs nye doktrine blei vedtatt, kan NATO gå inn hvor som helst utenfor alliansens område for å påtvinge andre land det som tjener pengemaktas interesser. Med eller uten FN-mandat.
NATOs krig i Jugoslavia er et slikt eksempel. NATO-medlemskap innebærer for Norge å ta del i en verdensomspennende voldsmakt med eneste hensikt å bevare den bestående verdensorden, hvor rike utbytter fattige og utvider sitt område ved å skremme med vold og terror.
· Nei til NATO!
· Vi krever rett til fritak fra militærtjeneste på politisk grunnlag, så lenge Norge er medlem i den aggressive NATO-alliansen!
Privatisering
Privatiseringsprosessen er et faktum og noe som griper inn i stadig nye samfunnsområder og angår flere og flere.
Innenfor skolesektoren betyr privatisering større forskjeller i undervisningskvaliteten og at de rikes barn får helt andre muligheter enn arbeiderklassens barn og unge.
Samtidig som vi vet at det er lange helsekøer i Norge, kan man legge seg inn på dagen hvis en har nok penger og kan betale et privat sykehus for en silikoninnsprøyting eller ansiktsløfting. Mens vanlige folk dør i helsekø, behandles heller de rike.
Et kapitalistisk system er etter kommunistenes mening menneskefiendtlig og primitivt.
- Men slik er pengemakta!
Myndighetene og tilhengerne av privatiseringa forklarer dette med at fellesskapsløsninger er gammeldagse, at alt må være profittskapende og i hendene på private.
Både historien og en rekke nye erfaringer med privatisering har vist at denne politikken langt fra tjener flertallets interesser, fordi privatisering skal lønne seg for eierne. Praksis viser at privatisering gir dyrere og dårligere tjenester.
Vårt alternativ er ikke «bedre markedsøkonomi» eller «kapitalisme med et mer menneskelig ansikt», fordi vi vet dette systemet i utganspunktet ikke har edlere hensikter enn å samle mest mulig profitt på færrest mulige hender.
Derfor vil kommunistene kaste privat eiendomsrett av produksjonsmidlene på historiens skraphaug sammen med monarkiet og statskirken!
FOLKEMAKT MOT PENGEMAKT!
For menneskene - og til slutt alt liv på jorda - er den kapitalistiske utbyttinga av ressursene den største trusselen vi er stilt overfor. Den er bakgrunnen for krig, fattigdom, økologiske sammenbrudd og katastrofer.
Makthaverne har derfor alltid hatt forståelige grunner til å bekjempe oss. Alle andre partier har innordnet seg de rammer pengemakten har satt.
Det er også grunnen til at det offentlige Norge paradoksalt nok får dårligere og dårligere råd jo større verdier som pumpes opp av Nordsjøen!
