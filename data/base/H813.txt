
Oslo, den 7. september 1999
Høyres leder Jan Petersen (H):
Norge trenger en grundig debatt om Forsvaret
Regjeringen har varslet debatt om Forsvaret med sitt Forsvarspolitiske utvalg. Høyre svarer med å oppnevne et eget Forsvarspolitisk utvalg med bred deltakelse, deriblant fra forsknings- og forsvarsmiljøene.
Med dette utvalget flagger Høyre partiets interesse for et sterkt norsk forsvar, og behovet for å sikre en forsvarlig utredningsprosess. Høyre vil drive parallell utredningsvirksomhet for å kunne delta i debatten på egne premisser. Dersom Regjeringen med sitt utvalg har til hensikt å avlede oppmerksomheten fra nedskjæringer i bevilgninger til Forsvaret, lover Høyre politisk kamp.
Høyre-utvalgets mandat innebærer å vurdere hvilke konsekvenser de endrede sikkerhetspolitiske rammebetingelser må få for den nåværende forsvarsstrukturen og konsekvensen av økt satsing på deltakelse i internasjonale operasjoner. Utvalget vil bli ledet av admiral Egil Eikanger.
