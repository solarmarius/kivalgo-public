
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
Prinsipp-
program
Vedtatt på landsmøtet 1973

senter
partiet






INNLEDNING
	Utgangspunktet for Senterpartiets arbeid er et menneskesyn i pakt med kristne verdier, en oppfatning av mennesket som ukrenkelig, rikt sammensatt og med rett til allsidig utvikling.
	Det er derfor et grunnleggende mål å skape et samfunn der menneskerettene blir respektert og vernet. Samfunnet må favne om mennesker med ulike utgangspunkt, evner og grunnoppfatninger. Forskjeller med bakgrunn i yrke og bosted, i kjønn, rase og religion skal ikke lede til diskriminiering. Samfunnet skal gi rom for allsidige livsformer.
	Samspillet mellom menneske og natur er grunnleggende i all samfunnsutvikling. Dette må være en viktig ledetråd for den politiske styring av utviklingen.
	Mennesket tar del i fellesskap på flere plan. Det lever i familie, lokalsamfunn, nasjoner og verdenssamfunn. Det et menneske gjør, får derfor følger for andre. Menneskerettene kan bare realiseres gjennom sterkere solidaritet og samkjensle.
	Mennesket er ansvarlig for sine handlinger eller for ikke å handle. Dette ansvaret må ikke legges over på autoriteter eller politiske systemer. Menneskets ansvar består i å se seg selv som en del av større fellesskap, å forstå hvordan samfunnssystemer virker,og å vise vilje til å ta del i politisk arbeid. Ingen kan fri seg fra et slikt ansvar.
	Alle mennesker er med og utformer kulturen. Dermed er det sagt at hvert individ uansett stand eller stilling yter sitt bidrag til kulturutviklingen. Vår oppfatning av mennesket vil være retningsgivende når det tas stilling til de krefter som innvirker på utformingen av hele kultursituasjonen, vår tilværelse, og når aktuelle problemstillinger og konfliktsituasjoner skal møtes.


Utfordringen
	Menneskene selv bestemmer samfunnsutviklingen. De skaper samlivsformer og systemer, og de er ansvarlige for de konflikter som oppstår i det lokale, nasjonale og internasjonale samfunnet.
	I dette ligger også muligheten for utforming av politiske handlingsprogram, slik at utfordringen kan tas opp. Menneskene lever i samsvar med forestillinger om hvordan helheten er. Disse forestillingene er forskjellige, og det foregår en stadig strid mellom ulike samfunnssyn.
	Et senterpolitisk samfunnssyn vil oppfatte heimen og lokalsamfunnet som de grunnleggende enheter. All samfunnsutbygging må derfor ha dette utgangspunkt. Følgen er at det økonomiske liv, og de øvrige deler av samfunnspolitikken, må bli tilpasset enkeltmenneskenes, familienes og lokalsamfunnenes behov.
	De senter-politiske samfunnssyn skiller seg ut fra alle ideologier som aksepterer sentralisering og maktkonsentrasjon, og som framstiller utviklingen som en uunngåelig og naturnødvendig prosess utenfor menneskets påvirkningsfelt.
	Over hele verden foregår det en konflikt mellom krefter som skaper sentralisering, store enheter, fjernstyring og maktkonsentrasjon, og de store folkegrupper som ønsker desentralisering og folkestyre.
	De arbeidsoppgaver som ligger foran oss, bestemt av det menneskesyn som legges til grunn, vil i store trekk finnes innenfor følgende områder:

	 - Vern om mennesket.

	 - Vern om naturgrunnlaget.

	 - Innføring av en ressursøkonomi.

	 - Fordeling av goder og makt.

	 - Utbygging av folkestyret.

	De svar som kan gis på de utfordringer som her er skissert, vil være avgjørende for menneskehetens og folkestyrets fortsatte eksistensmuligheter.


Vern om mennesket
	Mange av konfliktene i vår sivilisasjon henger sammen med livsformer som brytes opp. Arbeidsdeling, teknologi og kapital har holdt sitt inntog i næringer og lokalsamfunn. En positiv følge av dette er at fattigdom og nød er trengt tilbake i den industrialiserte del av verden, men samtidig har mennesket måttet betale en pris i form av oppløste fellesskap.
	Menneskene søker likevekt mellom sosialt fellesskap og individuell utfoldelse. Enkeltmennesket føler trygghet i et naturlig samkvem med andre mennesker, og i heimen blir grunnlaget lagt for et ankerfeste. Vern om mennesket er derfor samtidig et vern om opprinnelige miljøer mennesket føler seg knyttet til.
	Fysisk og psykisk helse er virkelige ressurser å ta vare på. Den fysiske fostring må bli tillagt grunnleggende betydning.
	Menneskets ukrenkelighet må gjelde hele livet gjennom. Barn, ungdom og eldre skal ha muligheter til utfoldelse, og disse muligheter skal ikke begrenses av ulik evne til å produsere økonomiske goder. Vern om menneskets ukrenkelighet må således følges opp av reformer som sikrer aldersgruppene en likeverdig stilling i samfunnet.
	Hensynet til barna må tillegges stor vekt i utformingen av samfunnet. Det er i trygge heimer og lokalsamfunn barna etter hvert kan læres opp til å løse oppgaver og å være med og ta del i ansvar. Også de eldre må sikres en trygg tilværelse på linje med yngre generasjoner. Dette krever en sterk solidaritet av alle samfunnsmedlemmer.


Vern om naturgrunnlaget
	Menneskene er i stand til å gripe så avgjørende inn i naturgrunnlaget at likevekten i naturen blir truet. Politiske og økonomiske systemer har hittil åpnet for rovdrift på ressursene gjennom utviklingen av en stadig mer spesialisert teknologi. En følge av det er at også menneskenes livsform er kommet ut av likevekt.

	En fortsettelse av denne utviklingslinje, preget av økende knapphet på ressurser, flere mennesker og et forringet livsmiljø, vil uvegerlig føre verden inn i uoverskuelige konfliktsituasjoner. Forholdet mellom folketall og ressurser er meget alvorlig, og det angår i like høy grad de industrialiserte land som utviklingslandene. Verdens folketall må derfor stabiliseres.

	I en slik situasjon, der hensynet til etterslektene må tillegges stor vekt, er det nødvendig å stake opp nye veger framover.

	Menneskene må, innenfor et kort historisk tidsrom, finne fram til livsformer som er i bedre samsvar med naturgrunnlaget. En nærliggende oppgave er å sørge for at livsviktige ressurser ikke blir gjenstand for en hensynsløs økonomisk konkurranse.

	Dette vil kreve bruk av omfattende virkemidler. Med sikte på å fremme ressurs- og miljøvennlig produksjon og forbruk må miljøkostnader innarbeides i prisene. Men vel så viktig er det at folkevalgte organer har styring med produksjon og etableringer.

Formålet med lovgivningen må bl.a. være å bygge ut konsesjonsbestemmelsene, slik at en betryggende produksjonskontroll kan settes i verk. Videre vil det være nødvendig å drive effektiv markedsregulering, samt å satse videre på markedssamvirke basert på omsetningslover. Ressurser som brukes for å dekke primære behov må i prinsippet fordeles på annen måte enn gjennom markedsmekanismen.
	Vern av livsgrunnlaget gjennom en effektiv ressurskontroll forutsetter en desentralisert og lokal forvaltning. Bare desentraliserte livsformer vil kunne skape det nødvendige ansvarsforhold mellom mennesket og naturgrunnlaget.


Innføring av ressursøkonomi
	Det økonomiske markedssystem er en drivkraft bak ressursdisponeringen. Et av de viktigste mål for den økonomiske politikken har vært å øke veksten i bruttonasjonalproduktetnoe som i praksis vil si økning i tilgangen på varer og tjenester som kan selges og kjøpes for penger. Denne form for økonomi kan fungere videre bare under forutsetning av at ressurstilgangen kan opprettholde økt produksjon og konsum.
	Disse forutsetninger er imidlertid ikke lenger realistiske. En økonomisk politikk som vil ta vare på naturgrunnlaget og fremme folks reelle velferd, vil måtte baseres på følgende anerkjennelse:

 - Når de grunnleggende materielle behov er dekket, vil økt materielt konsum på grunnlag av delvis skapte behov, ikke nødvendigvis bedre velferden i samfunnet.
 - Tæring på knappe lagerressurser og disposisjoner som går ut over viktige miljøgoder må ses på som det motsatte av vekst.

	I samsvar med dette vil Senterpartiet gå inn for å innføre en ressursøkonomi, overordnet den nåværende markedsøkonomi. I dette ligger det at de realøkonomiske rammer må fastsettes ut fra den faktiske tilgang på ressurser, og ikke bare på grunnlag av hva som er markedsmessig og teknisk mulig.


Fordeling av goder og makt
	Begrensede ressurstilganger vil medføre at fordelingen av ressursene kommer inn i brennpunktet for all politisk aktivitet. Dette perspektivet er viktig, fordi kontroll over ressursene gir grunnlag for maktutøvelse, og dermed for politisk styring.
	I lys av dette vil en grundig utredning av, og forståelse av maktforholdene i samfunnet, måtte danne utgangspunktet for de politiske retningslinjer som trekkes opp.


Sentrum og utkant
	En grunnleggende fordelingskonflikt kommer til uttrykk mellom sentrum og utkant. Mens de geografiske konsentrasjonene tiltrekker seg produksjonskapital og skaffer seg den verdiøkning som følger foredling av råvarer, må utkantene i stor utstrekning basere sin økonomi på råvareleveranser. Et særlig viktig trekk i dette bilde er at distriktene også forsyner konsentrasjonene med arbeidskraft.
	De store folkegruppene, såvel i distriktene som i byene, vil ha interesse av å stå sammen i en slik konfliktsituasjon. Sentraliseringen utarmer utkantene, og påfører samtidig bybefolkningen stadig alvorligere problemer.
	Denne dype konflikten preger også forholdet mellom utviklingslandene og den industrialiserte verden.
	Enhver varig løsning vil måtte bygge på samarbeid mellom folket i by og bygd, mellom folket i utviklingsland og i den industrialiserte del av verden.


Jamstilling og desentraliserte eiendomsforhold
	Fordelingskonflikten i samfunnet har også å gjøre med forholdet mellom enkeltmennesker. I en markedsøkonomi der konkurranseprinsippet står sentralt, vil det alltid foreligge en betydelig fare for utbytting av medmennesker. Dette kan være en av flere årsaker som skaper økonomiske og sosiale lagdelinger. Et annet trekk ved en slik samfunnsstruktur er overgangen til stadig større enheter, noe som medfører at færre mennesker disponerer over større ressurser.
	Det er en hovedoppgave å arbeide for jamstilling. Gjennom en økonomisk og sosial utjamning, vil flestmulig mennesker bli delaktige i forvaltning av eiendom.
	Det må skapes en desentralisert eiendomsstruktur. Bonden og fiskeren skal ha eiendomsrett til garden, båten og bruket, slik at livsgrunnlaget trygges. Desentraliserte eiendomsforhold medfører lokal forankring.
	Ved siden av dette må arbeidstakere bli mer likestilt med eierinteressene når det gjelder viktige avgjørelser i arbeidslivet.
	Sentraliseringen vil føre til at eiendomsretten blir en rett for stadig færre mennesker. Vernet om eiendomsretten må derfor ses sammen med utbyggingen av folkestyret, desentralisering av kapitalen, og en planlegging som ivaretar en desentralisert eiendomsstruktur.
	Eiendomsretten vil aldri kunne gjelde uinnskrenket. Forvaltningen av ressursene må skje til beste for h el e samfunnet. Eiendomsinngrep skal erstattes på basis av Grunnlovens bestemmelser.
	Det må tas sikte på å skape jevnere inntekts- og formuesforhold. Skatter og avgifter må bygge på evneprinsippet.


Utbyggingen av folkestyret
	Vern om naturgrunnlaget, innføring av en ressursøkonomi og en bedre fordeling av goder og makt, forutsetter en sterk utbygging av folkestyret. Tilsvarende vil en utvikling preget av sentralisering, maktkonsentrasjon og ressursrovdrift fører stadig flere mennesker inn i en avmektig situasjon. Folk blir koblet ut av ansvarsposisjoner. -Derfor er det en grunnleggende oppgave å realisere behovet for større selvråderett for lokalsamfunnet, mindre enheter og demokratisk kontroll over bruken av ressursene. Alle politiske vedtak - og praktiske tiltak - må tjene som ledd i løsningen av denne oppgaven.
	Senterpartiet vil fram til et desentralisert samfunn der det enkelte mennesket kan ha oversikt, skaffe seg sikker kunnskap om de kreftene som virker i samfunnet, og være med i politisk aktivitet.
	Slike reformer av strukturen vil skape oversiktlige og kontrollerebare enheter, og legge grunnlagetfor en økt folkelig deltakelse i gjennomføringen av sentrale politiske målsettinger.
	De kommunale og parlamentariske organ, som er dypt forankret i våre nasjonale tradisjoner, må bli brukt aktivt i arbeidet for å oppnå det vi ønsker lokalt, nasjonalt og internasjonalt.


Samkvem - et fritt åndsliv
	Til tross for økte tekniske muligheter for samkvem har den menneskelige isolasjonen tiltatti mange lokalsamfunn. Det er et senterpolitisk hovedsyn at ingen tekniske forbedringer alene kan bryte ned en isolasjon som er bygd inn i samfunnsplanleggingen. Kontakten mellom mennesker er spontan, og den vil utvikle seg i livsmiljø som er nære og trygge. Derfor er kotaktløshet delvis et resultat av at folk må leve i miljø som er fremmede for dem. I mange tilfeller vil tekniske løsninger tjene til å opprettholde en sentralisert samfunnsstruktur. TV og andre massemedia kan lett bli erstatning for et nært naboforhold, og lange reiser til arbeidsplassen blir gjort permanente bl.a. fordi transportforholdene legges til rette for dette. Derfor er økte muligheter for menneskelig samkvem avhengig av at økonomiske og sosiale sammenhenger i samfunnet endres. Mindre enheter må bli tillagt større vekt.
	Et fritt åndsliv med tale- og trykkefrihet kjennetegner folkestyret. Det blir en viktig oppgave å gjøre ytringsfriheten reell også for mennesker som ikke kan støtte seg til sterke materielle ressurser.
	Et fritt organisasjonsliv må bevares som en naturlig del av folkestyret.


LOKALSAMFUNNET
	En politikk som vil fremme et fellesskap der mennesker både skal ha ansvar for og mulighet til å forme sin egen livssituasjon - vil måtte ta lokalsamfunnet som utgangspunkt for samfunnsstyringen. Fordi det er i lokalsamfunnet mennesket bruker storparten av sin tid til en mangfoldighet av aktiviteter, er det også her det kan ha følelsen av å høre til, virke med, bære ansvar. Det levende lokalmiljøet gir samtidig grunnlag for å leve meningsfylt med i de større fellesskap menneskene er knyttet til.
	I politisk handling må det tas et radikalt brudd med den utviklingen som gjennom sterke sentraliserings- og konsentrasjonstendenser truer våre lokalsamfunn.
	I arbeidet for lokalsamfunnet må det legges vekt på:

 - at lokalsamfunnet får en trygg og stabil utvikling gjennom en økonomisk politikk som sikrer en allsidig utbygging og hindrer at lokalsamfunnets framtid blir avhengig av de få spesialiserte næringstiltak.

 - at lokalsamfunnet blir organisert på en måte som gir mennesket større innflytelse over sin egen livssituasjon. Det forutsetter at enhetene ikke gjøres større enn at den enkelte kan beholde oversikten og dermed lettere ser følgene av sine handlinger, ikke minst i et ressurs- og miljøpolitisk perspektiv.


Lokalsamfunnet i samfunnsøkonomien
	Utbyggingen av et tilstrekkelig allsidig lokalsamfunn forutsetter en aktiv bruk av samfunnsøkonomien for å nå dette målet. I stedet for å tilpasse lokalsamfunnet til endringene innen næringslivet, må næringslivet brukes aktivt med sikte på å styrke lokalsamfunnet. Derfor må det innenfor hvert lokalsamfunn skapes arbeidsplasser med dette for øye.
	Den teknokratiske planlegging vil ofte foretrekke en spesialisert og ensidig utbygging. Resultatet er at lokalsamfunnet blir sårbart og usikkert, fordi man står uten alternativ når konkurranseforhold tvinger fram strukturendringer. Utfordringen her kan best møtes ved at de samfunnsøkonomiske støtteformer og restriksjoner ikke blir brukt bare ut fra enkelte næringers interesser, men ut fra en totalvurdering av hele lokalsamfunnets beste. De politisk-økonomiske tiltak må alltid bygge på en slik totalvurdering i forhold til de enkelte bedrifters interesser. Lokalsamfunnets framtid er særlig avhengig av den lokale ressurskontroll. Gjennom konsesjonslover, produksjons- og omsetningssamvirke vil det være mulig å forsvare lokalsamfunnets økonomiske livsgrunnlag.


Interessefellesskapet by - land
	Det finnes alle typer av lokalsamfunn, fra grisgrendte bygder med avfolkningsproblem til myldrende storbyer med pressproblemer. I all sin variasjon møter likevel lokalsamfunnene enten de befinner seg i by eller på landeti prinsippet den samme utfordring. Konsentrasjonsutviklingen skaper ensidige forbrukermiljøer som i liten grad stimulerer til egenaktivitet hos barn og voksne.
	En skjev alders- og yrkesfordeling skaper isolasjon i lokalsamfunnet. Dette slår ut i de enkelte bydeler, og bygdesamfunnet gjennomlever en tilsvarende utvikling. Særlig utkantkommunene rammes av et ensidig arbeidsliv og mindre muligheter for samspill mellom unge og eldre.
	Det er også en parallell utvikling når det gjelder samfunnsinstitusjonene. Nye byområder mangler skoler, daginstitusjoner, kirker, samfunnshus, idrettsanlegg og andre miljøfaktorer. Mange bygder står i fare for å miste det institusjonelle ankerfeste de har hatt i skoler, administrasjon, kommunikasjonsknutepunkt, posthus etc.
	Konsentrasjonsutviklingen vil gjøre det vanskelig å realisere behovet for allsidige lokalsamfunn. Dette gjelder uansett hvor disse samfunn ligger. Byproblemer kan løses gjennom en aktiv desentralisering og samarbeid med folket i distriktene. På samme måte vil bygdene måtte søke politisk støtte hos bybefolkningen for gjennomføringen av sine mål.
	Interessefellesskapet by - land er en realitet og en forutsetning for at det vil la seg gjøre å styre utviklingen til beste for de enkelte lokalsamfunn.
	Det er utviklingen innen hver landsdel og kommune som blir avgjørende for utbyggingsmønstret. Målsettingen må være å opprettholde befolkningsgrunnlaget i distriktene, slik at ingen kommune herfår befolkningsnedgang. Utvikling av sentra i kommuner og distrikter må ha sitt utgangspunkt i samspillet mellom sentrum og omland. Sentrumsvekst må ikke skje på bekostning av omlandet, men tvert om tjene til å dekke omlandets behov.
	I hver kommune må det være minst ett levedyktig sentrum.


Styring og lokalsamfunn
All samfunns-styring må bygge på det som skjer i lokalsamfunnet. Det er bare her de konkrete virkninger av vedtak og tiltak kan måles. Det er i lokalsamfunnet det er mulig å vurdere om den faktiske utvikling er i samsvar med de politiske målsettinger.
	Samfunnsstyringen skal være åpen for deltakelse for alle samfunnsmedlemmer. Men graden av slik deltakelse avhenger bl.a. av om mennesket makter å skaffe seg oversikt.

	Prinsipielt står alle mennesker i et aktivt forhold til det politiske livet. Dette grunnleggende forholdet mellom menneske og politikk er det eneste brukbare utgangspunkt for utvikling av folkestyre. Menneskene vil alltid engasjere seg når de forstår og føler at deres interesser står på spill. Det er således ikke mulig å betrakte noe menneske som "upolitisk". Men hvis mennesket mister oversikten, og blir satt ut av stand til å se sine egne interesser i et større perspektiv, vil det bli skapt motvilje mot deltakelse i samfunnsstyringen.
	Når lokale politiske enheter opprettes, må følgende prinsipielle krav gjøres gjeldende:

 - at folk får leve i samfunn der planleggingen og styringen er oversiktlig.
 - at enhetene ikke gjøres større enn at den lokale administrasjon lett kan innordnes den folkevalgte ledelse og kontroll.
 - at lokalsamfunnet får mulighet for å gjøre seg effektivt gjeldende gjennom folkevalgte organer.


Det kommunale sjølstyret
	Kommunene er en lokal politisk og administrativ enhet. Den omfatter ofte flere sentra, grender eller bydeler. I enkelte tilfelle vil folk kunne oppfatte en hel kommune som et lokalsamfunn, andre steder vil mange lokalsamfunn skille seg ut innen kommunen.
	Det er en hovedsak å ivareta en kommunestruktur som gjennomgående bygger på mindre enheter. Dette vil gjøre det lettere for de enkelte lokalsamfunn å bli tilstrekkelig representert på det politiske planet. Innen de større kommunene bør det opprettes representative organ i bydeler og bygdelag. Slike organ må være folkevalgte og få avgjørelsesmyndighet i spørsmål som angår utformingen av det lokale miljøet.
	Kommuneøkonomien må sikres ved at næringslivet bygges ut og vernes. Det bør også være en klar funksjonsfordeling av oppgaver og plikter i storsamfunnet.


Regioner og fylker
	De nåværende regioner bør være rammer omkring interkommunalt samarbeid uten å stå fram som særskilte politiske og administrative enheter. De må ses som samarbeidstiltak mellom primærkommuner, og derfor helt ut kontrolleres av disse.
	Fylkene må organiseres slik at de blir representative for kommunene. Dette innebærer at alle kommuner skal være representert i fylkestinget.
	Ved en revisjon av fylkesinndelingen må det legges vekt på å skape geografiske interessefellesskap i samsvar med naturlige forutsetninger.


Lokalsamfunnet - ramme omkring en kultur
	En desentralisert samfunnsstruktur vil fremme livsformer som bygger på tanken om likevekt i forhold til naturen. Dette får innvirkning på produksjons- og forbruksmønstret på lengre sikt.
	Lokalsamfunnet står sentralt i denne sammenheng. Hovedlinjene framover vil måtte bli økt selvforsyning, allsidig ressursutnyttelse og en sterkere understrekning av det lokale ansvar.
	Det er i dette perspektivet lokalsamfunnet må gjøres til en ramme omkring en kulturform, en tilværelse hvor trygghet og fellesskap får virke som forutsetninger for den individuelle frihet.
	Kultur er noe mer enn det som spres fra en sentral, kultur er en livsform, og skapes over alt.
	Åndskultur og kunst springer ut av livsformene. Kunst gir uttrykk for spennvidden i den menneskelige opplevelse. Den vil også kunne skildre virkeligheten slik at det skapes dypere menneskelig innsikt. På denne måten kan den bidra til en meningsfylt forandring av samfunnet. Det er viktig å åpne for en rik kunstnerisk utvikling i de lokale miljø. Arbeidet på dette planet må ta sikte på å formidle impulser fra lokalsamfunn til lokalsamfunn og utdype kontakten mellom amatører og profesjonelle. De økonomiske midler må kanaliseres gjennom et denstralisert opplegg som sikrer at de ulike lokale prioriteringer følges.
	Skolen og de frie organisasjoner i lokalsamfunnet har en stor oppgave som formidler av kulturtradisjon og kulturimpulser. Både skolen og organisasjonene bør være med og forme ut en lokal opplæring som hjelper elevene til å finne rotfeste i det lokale livet, og som frigjør deres skapende aktivitet, praktisk og teoretisk. Skolens lokaler bør stå åpne for amatørgrupper i musikk, teater, forming og andre tiltak. I lys av personlig og heimlig skaperopplevelse vil kulturimpulser utenfra kunne virke berikende.


DET NASJONALE SAMFUNNET
Enkeltpersoner, familier og lokalsamfunn hører heime innen en nasjonal ramme. Nasjonen står for et sett av samlende verdier: felles historie og livsstil, språk, tradisjoner og institusjoner.
	Statsmakten er et nasjonalt styringsorgan. Ulike krefter og interesser innen nasjonen vil alltid ta sikte på å fremme sine hovedkrav gjennom statsmakten.
	Statsmakten er ikke et mål i seg selv. Den må i enhver historisk epoke vurderes ut fra den rolle den spiller i de samfunnsbrytninger som finner sted. Det vil hele tiden foregå en kamp om kontrollen over, og bruken av, statsmakten.
	Følgende retningslinjer for bruken av statsmakten vil, ut fra en senterpolitisk synsvinkel, stå sentralt:

 - Statsmakten skal benyttes aktivt for å åpne for en lokal utvikling i samsvar med folkeviljen.

 - Statsmakten skal spille en avgjørende rolle i fordelingen av makt og ressurser, og således fremme jamstillingen i samfunnet.

 - Statsmakten skal ta seg av sikkerhetspolitiske spørsmål som vedkommer hele nasjonen. Dette gjelder også den sikkerhet som avhenger av en ansvarlig husholdning med ressursene.

 - Statsmakten har som oppgave å ta seg av nasjonens interesser i det internasjonale samfunn.


Statsmakten og desentraliseringslinjen
	Statsmakten har vokst fram som en sterk faktor i samfunnsutviklingen. Dette har reist spørsmålet om en økt statsmakt kan forenes med ønsket om desentralisering av befolkning, kapital og makt.
	En statlig maktkonsentrasjon som tjener sentraliseringskreftene vil alltid utgjøre en trusel mot lokalsamfunn og menneske. En slik maktkonsentrasjonvil komme i konflikt med interessene til brede grupper av folket. - En aktiv statsmakt kan imidlertid forenes med gjennomføringen av et omfattende desentraliseringsprogram og behøver således ikke stå i motsetning til dette. Både den lokale utvikling, samordnings- og fordelingsoppgavene skaper behov for en statsmakt som står i desentraliseringens tjeneste. Statsmakten må derfor alltid fremme et desentralisert opplegg forplanlegging og økonomi. Det må være en hovedmålsetting å overføre avgjørelsesmyndighet fra staten til lokale organer.


Planleggingsarbeidet
	All samfunnsplanlegging skal være i samsvar med desentraliseringslinjen og ha sitt utgangspunkt i lokalsamfunnet. Dette er en forutsetning for at det kan skapes en utvikling som er i samsvar med folkeviljen.
	Nasjonalt må det trekkes opp rammer for planleggingen. Slike landsplaner skal angi hvilken hovedkurs som skal følges. De har til oppgave å samordnevedtak og prioriteringer i lokale folkevalgte organ. Lokale organ skal helt fra begynnelsen trekkes inn i all omfattende rammeplanlegging.
	Dette er en hovedlinje som må legges til grunn. I en slik planleggingsprosess vil de ulike typer planer måtte bli tillagt forskjellig vekt og gjennomslagskraft. Hovedprinsippet må her være at alle planer som har dekning i folkevalgte organer, får en sterkere stilling enn andre planer. Følgen av dette blir at generalplaner, fylkesplaner og landsplaner framstår som primærplaner, mens regionplaner og landsdelsplaner tillegges rådgivende betydning.


Funksjonsfordelingen
	Funksjonsfordelingen mellom stat, fylke og kommuner må ses i sammenheng med den nasjonale planleggingen. Følgende retningslinjer må her legges til grunn:

 - Kommunene skal i hovedsak ha ansvaret for avgjørelser som krever lokalkunnskap. Innbyggerne i kommunen vil ha best kjennskap til de særegne forhold, og dermed kunne bedømme den fysiske planlegging og utviklingsmønstret.
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
