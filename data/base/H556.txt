
Gjøvik, 1. september 1998
Jan Petersen
-LO-lederens uttalelser er partiagitasjon
Jeg er skuffet og overrasket over dagens uttalelser fra LO-leder Yngve Hågensen. Hans trusler til Bondevik-regjeringen om å samarbeide med Arbeiderpartiet av hensyn til folk flest, er på grensen til det useriøse.
Høyres budsjettalternativer har gjennomgående vært preget av nøkternhet, og har vært bidrag til lavere rente og satsing på barnefamiliene, helse og utdanning. Høyre har i tillegg satset på en økonomisk politikk til beste for eksisterende og nye arbeidsplasser i landet ved å sikre næringslivet gode og stabile rammebetingelser. Å oppnå slike løsninger er Høyres krav dersom Regjeringen Bondevik i høst gjør det riktige sidevalg gjennom å innlede budsjettforhandlinger med Høyre. Dette vet LO-leder Hågensen, og det var derfor sentralstyremedlemmet i Arbeiderpartiet som uttalte seg i dag.
Hågensen viser ringeakt for valgresultatet med sine uttalelser. Stortingets sammensetning har ikke gitt noen stabile flertallskoalisjoner denne perioden, men Arbeiderpartiets steile holdning til budsjettsamarbeid hittil har vist at bare et samarbeid på ikke-sosialistisk side har kunnet gi et stortingsflertall bak budsjettet. Det er stortingsflertallet, ikke LOs diktater, som er det riktige uttrykk for «folkeviljen».
LO-lederens oppfordring til Regjeringen om å velge side er imidlertid riktig. Den oppfordringen har Høyre forlengst kommet med. Men det overrasker at Hågensen så sterkt truer Regjeringen i retning av Arbeiderpartiet. Det er lite trolig at Arbeiderpartiet til slutt vil være villig til å gå inn for et budsjettforlik. Det gjør at Regjeringen Bondevik gjør klokt i å henvende seg til Høyre og Fremskrittspartiet. Det vil også spare «folk flest» og arbeidsplassene for skatteøkninger på toppen av svære renteøkninger.
