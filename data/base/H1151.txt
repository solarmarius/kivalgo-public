
Stortinget, 7. mars 2001
Jan Petersen
Giske bør gi amnesti
Trond Giske bør gi amnesti til skoler som har brukt pengene til skolebøker på datamaskiner, programvare og internettilgang. Skolenes kreative bruk av bevilgningen, slik det beskrives i dagens VG, viser at formålet ikke er godt nok. Det bør Trond Giske ta inn over seg.
Høyre ønsker en sterkere satsing på internett og elektroniske læremidler i skolen.
Flere norske skoler har kommet langt i å bruke personlige datamaskiner og internett i undervisningen. Det er likevel hindre i veien for at dette kan få større utberedelse. Blant annet er tilgangen på elektroniske læremidler begrenset til noen få fag.
Elektroniske læremidler på internett sikrer elevene tilgang til oppdatert stoff, interaktive øvelser og henvisninger til blant annet fordypningsstoff og kilder. Daglig bruk av PC i undervisningen gir dessuten elevene verdifull erfaring i bruk av et stadig viktigere arbeidsverktøy.
Økt bruk av PC og internett i undervisningen kan styrke elevenes muligheter i arbeidsmarkedet og bidra til at Norge henger med i den internasjonale IT-toppen.
Knappe ressurser må brukes til å forberede skolen på fremtiden og å heve kvaliteten. Høyre mener det er lite fremtidsrettet å bruke 100 millioner kroner på å subsidiere lærebøker på papir, og går derfor inn for å bruke disse midlene til å styrke internettsatsingen i skolen og bedre tilgangen på elektroniske læremidler.
