
Stortinget, 7. februar 1996
Pressemelding fra Høyres kvinnepolitiske leder Erna Solberg
Ap snur - skilte kvinner får bedre rettigheter
Det er meget positivt at Arbeiderpartiet og Regjeringen nå har fått øynene opp for at kvinner som er blitt skilt etter langvarig ekteskap kommer dårlig ut i vårt pensjonssystem og ikke minst etter den nye ekteskapsloven. Høyre fremmet høsten 1993 forslag om å gi disse kvinnene bedre rettigheter. Det er dette forslaget Regjeringen nå følger opp, til tross for at Arbeiderpartiet under stortingsbehandlingen av forslaget mente det ikke var behov for slike endringer. Stortingsflertallet påla Regjeringen å utrede spørsmålet nærmere, og nå har altså Regjeringen kommet med en konklusjon som medfører en skjerping av ekteskapsloven.
Kvinner som har hatt lang arbeidsinnsats i hjemmet med omsorg for barn og andre familiemedlemmer har i dag utsikt til i stor grad å bli minstepensjonister hvis de opplever skilsmisse etter et langvarig ekteskap. Siden pensjonssystemet i Norge er laget slik at det ikke er mulig å å dele av pensjonsrettigheter uten å gjennomføre en større reform av hele pensjonssystemet, er det beste kortvarige tiltak å styrke disse kvinners mulighet til å få kompensert sitt økonomiske tap i pensjonsalderen gjennom at bidrag ytes fra mannen. Dette var hovedintensjonen i et forslag flere kvinnelige stortingsrepresentanter fra Høyre fremmet høsten 1993. Vi er glade for at Regjeringen følger opp Stortingets pålegg om å foreslå en lovendring, men det bør fortsatt sees på muligheter til å gjøre endringer i pensjonssystemet som sikrer kvinner bedre pensjonsmessige muligheter etter en skilsmisse.
