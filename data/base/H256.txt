
Stortinget, 22. oktober 1996
Pressemelding fra Gunnar Fatland, Høyre Stortingsgruppe
Stoltenberg overså forbrukernes rettigheter i sin redegjørelse om kraftsituasjonen
Nærings- og energiminister Jens Stoltenberg viste ingen vilje til å forbedre forbrukernes stilling i kraftmarkedet under sin redegjørelse om kraftsituasjonen i Stortinget i dag. Stortinget sa i forrige uke nei til Høyres forslag om å endre konkurranseloven slik at kraftselskapene ikke lenger kan begrense forbrukernes muligheter til å skifte kraftselskap. Høyre foreslo også å styrke Konkurransetilsynet, slik at institusjonen står bedre rustet til å rette opp svakheter i konkurranseforholdene i kraftmarkedet.
«Regjeringen må være villig til å rette opp de åpenbare svakhetene i dagens system, og sørge for at den vanlige kraftkunde og samfunnet som helhet kommer best mulig ut av omleggingen på kraftmarkedet. Den nye energiloven som ble vedtatt i 1990 var et viktig skritt i riktig retning, men det er nå nødvendig at Regjeringen tar lærdom av de svakehetene som har kommet til syne, blant annet når det gjelder den enkelte kraftkundes reelle mulighet til å skifte leverandør. Konkurransen må være åpen og sikre den valgfriheten som man ønsket å oppnå ved omleggingen» sier Høyres energipolitiske talsmann, Gunnar Fatland.
Forslag i Trontaledebatten
Stortinget ber Regjeringen på egnet måte i løpet av høsten 1996 komme tilbake med konkrete tiltak for å styrke forbrukernes stilling i kraftmarkedet, herunder:
a. Endringer i konkurranseloven slik at kraftleverandørene hindres i å begrense forbrukernes reelle muligheter til å skifte leverandør, for eksempel gjennom såkalte «straffetariffer» og «toprissystemer».
b. Tiltak for å lette forbrukernes tilgang til informasjon om priser m. m.
c. Tiltak som understøtter utviklingen av nye kontraktstyper for de mindre forbrukerne.
d. Endringer som oppretter like betingelser for selger og kjøper for prisendring og kontraktsoppsigelse.
Forslag fra Per-Kristian Foss under Trontaledebatten i Stortinget
Forslaget ble avvist av flertallet.
Stortinget ber Regjeringen vurdere en styrking av Konkurransetilsynet, slik at nødvendige ressurser kan settes inn på å rette opp svakheter i konkurranseforholdene på kraftmarkedet.
Forslag fra Per-Kristian Foss under Trontaledebatten i Stortinget
Forslaget ble avvist av flertallet.
Stortinget ber Regjeringen på bakgrunn av årets kraftsituasjon gjennomgå erfaringene med kraftutvekslingsavtalene med utlandet, og på egnet måte legge frem sine vurderinger for Stortinget.
Forslag fra Per-Kristian Foss under Trontaledebatten i Stortinget
Forslaget ble oversendt Regjeringen.
