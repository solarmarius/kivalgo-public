
Oslo, den 24. mars 1999
Oddvard Nilsen
Glad for Konkurransetilsynets støtte!
Høyre er i utgangspunktet positive til den planlagte fusjonen mellom Telenor og Telia, selv om det endelige standpunktet først vil bli tatt når saken kommer til behandling i Stortinget. En viktig forutsetning for Høyre er at konkurransen på det norske telemarkedet ikke blir svekket. Telenor er i dag meget dominerende i det norske telemarkedet og det er ønskelig med sterkere konkurranse. Telia Norge er på flere områder av Telenors sterkeste konkurrenter. Høyre har derfor, som det kom til uttrykk i Aftenposten 17. mars, krevet at Telia må selge Telia Norge for å få fusjonere med Telenor.
I en rapport fra Konkurransetilsynet til Arbeids- og administrasjonsdepartementet sier tilsynet at Telia Norge må videreføres som eget selskap for at konkurransen skal opprettholdes i det norske telemarkedet. Det er gledelig at Konkurransetilsynet som fagmyndighet deler Høyres standpunkt og jeg regner med at Regjeringen følger Konkurransetilsynets råd, sier samferdselskomiteens leder Oddvard Nilsen.
