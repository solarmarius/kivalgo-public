
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
HOVEDPROGRAM FOR HØIRE

OG HØIRES ARBEIDSPROGRAM 1958-61  

Vedtatt på Høires Landsmøte 29. april - 1. mai 1957.



Vi står foran et tideverv som kan føre til store nydannelser. Den moderne videnskap og teknikk erobrer nye energikilder og åpner vei for øket automasjon av all produktiv virksomhet. Større og friere markeder er under dannelse. I løpet av få år eller årtier kan vi oppleve en fullstendig omlegning av hele vårt materielle livsgrunnlag. Der åpner seg perspektiver for en fremtid som gir rike løfter, men som også kan føre til alvorlige kriser for de nasjoner som ikke står rede til å møte tidens krav. 

Det nye tideverv reiser problemer som angår oss alle. Vårt økonomiske liv må tilpasse seg de nye forhold, og der vil bli stillet store krav til vår videnskap og teknikk, til vårt næringsliv og til vår politiske ledelse. Men brytningene går dypere. Vårt styresett og hele vår samfunnsordning kan bli satt på prøve. Også vårt kristne, moralske og nasjonale livsgrunnlag må møte påkjenningen. 

Skal vårt land mestre de oppgaver fremtiden stiller, må der føres en målbevisst politikk på lang sikt. I gjennombruddets år må folket leve seg inn i de nye problemer og forberede seg på å møte deres krav. Idag er vårt land i ferd med å gli inn i en ny tidsalder uten en klar forståelse av oppgavene og uten en gjennomtenkt politikk. 

Grunntanken i konservativ politikk er å bevare det som er sterkt og sunt i samfunnet. Historisk erfaring viser da også at en nasjon står best rustet til å møte et nytt tideverv, når den har funnet en fast forankring i kristne og moralske grunnverdier, i sin nasjonale og kulturelle tradisjon og i frie, demokratiske institusjoner. Nettopp i brytningstider må vi samles om disse verdier, og bygge vår fremtid på dem. 

Det er personlig tiltak og arbeide som har skapt det siste århundres sterke materielle fremgang i vårt land. Den private eiendomsrett gir det enkelte menneske mulighet til å vinne trygghet og sikkerhet for seg og sine. I åpen konkurranse og frivillig samarbeide har dette inspirert til innsats fra den enkelte og til fremgang for samfunnet. Hvis vi skal vinne nye verdier ut av en ukjent fremtid, må vi gi rom for disse krefter som har mestret alle andre tideverv i historien. Sosialismen, som tanke og som politikk, tilhører den tidsalder som forsvinner. Forsøkene på å føre en sosialistisk politikk har sinket fremgangen, og videre forsøk vil stenge veien inn i den nye tidsalder. Hvis samfunnet ledes slik at vårt folks evne og vilje til innsats kan få gjøre seg gjeldende fullt ut, kan vi vinne en fremtid med øket produksjon, høyere levestandard og større trygghet. 

De viktigste oppgaver for vår politikk på lengre sikt vil da være at vi på den ene side gjør oss rede til å møte de problemer og høste de fordeler den nye tidsalder vil bringe med seg, mens vi på den annen side samles om de kristne, kulturelle og nasjonale grunnverdier som gir oss vår egenart, og bevarer disse for det nye tideverv. 

Høires hovedprogram viser hvordan disse oppgaver kan løses. Det er et program som sikter langt ut over stortingsperioden 1958 – 61. De mål programmet stiller opp, lar seg ikke realisere i løpet av en enkelt eller et par stortingsperioder. De vil også forutsette at man underkaster statens oppgaver en ny prioritetsvurdering, og først løser dem som er mest påkrevet. De viktigste konkrete oppgaver vi vil løse i kommende fireårsperiode, er behandlet i Høires Arbeidsprogram for 1958 – 61. 

Utenrikspolitikk.
Målet for vår utenrikspolitikk må være å sikre vårt lands frihet og fred, og bidra til å gjennomføre en internasjonal rettsorden. 

De Forenede Nasjoner gir den naturlige ramme om dette arbeide, og nettopp av den grunn er det viktig at man ikke bare ser organisasjonens muligheter, men også dens begrensning. F. N. kan idag ikke gjøre mer enn å skape en opinion, og øve et moralsk press på stater som bryter paktens prinsipper. 

Dette forhold må vi erkjenne og ta konsekvensen av. Vårt arbeide må ta sikte på å tilføre F.N. reell makt, og vår innsats i organisasjonen må alltid være til støtte for rettferdighetens sak. Brudd på avtaler, traktater og folkerettens grunnprinsipper må aldri på noe vis få Norges støtte, åpne eller dulgte trusler må aldri bringe oss til å slå av på kravene til mellomfolkelig moral. 

Bare få årtier tilbake lå verdens økonomiske og politiske tyngdepunkt i Vest-Europa. Dette er ikke lenger tilfelle. Amerikas Forenede Stater, Sovjetunionen og de nye asiatiske makter har i kraft av naturlige ressurser og folketall også rykket frem i første rekke. Men Vest-Europa er bæreren av en politisk og kulturell tradisjon som verden ikke kan unnvære, og vi har plikt til å sørge for at denne tradisjon får en levende innflytelse på utviklingen. Derfor må vi arbeide for å styrke Vest-Europas stilling gjennom et nærmere, indre samarbeide. 

Norge har lenge deltatt i et nordisk samarbeide, og dette bør fortsettes parallelt med det europeiske. Men man må da være helt klar over hva som er viktigst, og ikke føre en nordisk økonomisk politikk på tvers av de europeiske samarbeidsbestrebelser. Nordisk fellesmarked kan ikke erstatte et europeisk frihandelsområde, og kan heller ikke betraktes som et naturlig overgangsstadium. 

Det er en viktig oppgave å arbeide for en fredelig utnyttelse av atomkraften, og for Norges deltagelse i det internasjonale og europeiske atomsamarbeide. Det må settes meget inn på å skaffe våre videnskapsmenn og teknikere adgang til den erfaring og den videreutdannelse som utnyttelse av de moderne forskningsresultater kommer til å kreve. 

Norges interesser i arktiske og antarktiske områder må hevdes. 

Forsvar.
Vår forsvarspolitikk kan ikke sees isolert fra vår utenrikspolitikk. Vi har opplevet store skuffelser, men verdens folk føres allikevel stadig nærmere sammen, og bare en videre utvikling på denne vei kan engang fjerne frykten for aggresjon. Når dette mål imidlertid ennu ikke er nådd, er det nødvendig at vi styrker og utbygger vårt forsvar, og naturlig og riktig at det skjer i samarbeide med andre nasjoner som har det samme mål. F. N. har ikke kunnet gi sikkerhet for en fredelig utvikling i verden. Derimot har atlanterhavssamarbeidet (NATO) skaffet oss øket trygghet og lette våre forsvarsbyrder. Vi må fortsatt opprettholde, styrke og utvide dette samarbeide. 

Vår egen forsvarspolitikk må ikke efterlate noen tvil om at vi vil forsvare oss til det ytterste hvis vi blir angrepet. 

Forsvaret må få de bevilgninger som er nødvendige for at det skal kunne gi oss den sterkest mulige beskyttelse i krig. Det må stadig samstemmes med den strategiske situasjon, og med den tekniske utvikling av forsvarsmidlene. 

For å nå dette mål må forsvaret skaffes høyt kvalifiserte folk. Dets personell må derfor få så gode lønns- og arbeidsforhold at det alltid vil være dugelige folk som søker slik tjeneste. 

Samtidig må det være en ufravikelig plikt å verne om folkets forsvarsvilje. Derfor må penger, materiell og fremfor alt de utskrevne mannskapers tid brukes på en effektiv måte. Forsvarets store oppgaver kan bare løses i tillidsfullt samarbeide med hele folket. 

De frivillige forsvarsorganisasjoner og det frivillige skyttervesen må søkes innpasset i vårt hele forsvar, og gis støtte i sitt viktige arbeide. Heimevernets oppbygging må fortsettes med full kraft. 

Stat og samfunn.
Vårt folkestyre er bygget på den grunnsetning, at ingen offentlig myndighet skal kunne gripe inn i de enkelte menneskers personlige eller økonomiske forhold, uten at inngrepet har klar hjemmel i norsk lov. Det er Stortinget, folkets egne valgte representanter, som skal gi disse lover, og det er de uavhengige domstoler som skal tolke dem. 

I de senere år er denne grunnsetning blitt uthulet. Gjennom fullmaktslover er store deler av Stortingets lovgivende myndighet ført over til regjeringen og administrasjonen. I mange tilfeller er det de samme offentlige kontorer som gir bestemmelser med lovs innhold, og som selv til daglig tolker og bruker dem. På samme måte er Stortingets rett til å pålegge skatter og avgifter, og til å råde over statens midler, i stor utstrekning blitt overdratt til administrasjonen. 

Samtidig med dette er der gjennomført en reguleringlovgivning som har trukket stadig snevrere grenser for den enkeltes handlefrihet. Også dette har ført til at de offentlige kontorer har fått øket innflytelse overfor hver enkelt samfunnsborger. Det er særlig på det økonomiske område dette er skjedd, og de direkte skadevirkninger er kanskje særlig av økonomisk art. Men de forplanter seg også videre. Den konsentrasjon av makt som har funnet sted, vil lett stenge for fri kritikk og våken meningsutveksling, og kan bli en trusel mot friheten også på andre områder enn de økonomiske. De mange nye reguleringstiltak har ikke kunnet gjennomføres på en prinsippfast og ensartet måte, og det har ofte vært vanskelig å forstå hvilke prinsipper de administrative vedtak har vært bygget på. På den annen side har administrasjonens utvidede maktområde ikke ført til noen økning av dens praktiske effektivitet. 

Dette har svekket den alminnelige tillid til den offentlige administrasjon. I brytningstider som de vi nu står foran, er det imidlertid av avgjørende betydning at denne tillid holdes oppe. Like avgjørende er det at samfunnet gir plass for enhver foregangsmann som evner å skape noe nytt og verdifullt. 

Han må ikke få følelsen av at hans skapende innsats blir motarbeidet av de offentlige myndigheter. 

Høire vil verne om folkestyret, Grunnloven og rettsikkerheten. Stortingets myndighet til å gi lover, til å pålegge skatter og avgifter, og til å disponere statens midler må hevdes uavkortet. Den fullmaktslovgivning som har ført store deler av Stortingets myndighet over til regjeringen og administrasjonen må begrenses eller avvikles. Det samme gjelder det nettverk av reguleringer og restriksjoner som gir administrasjonen adgang til å foreta unødige eller vilkårlige inngrep overfor den enkelte. 

For å øke rettssikkerheten, bør de som rammes av administrative vedtak få adgang til å gjøre seg kjent med grunnlaget for avgjørelsen og med sakens dokumenter. Innen de etater hvor det er mulig, bør der opprettes faglige ankeinstanser som kan behandle klager over administrasjonens skjønnsmessige vurderinger. 

Alle ansettelser i offentlig tjeneste skal skje efter strengt saklige hensyn. Den utvikling vi står overfor vil stille store krav til administrasjonen og domstolene, og det er mer enn noen gang nødvendig at vi disponerer en høyt kvalifisert stab av offentlige funksjonærer. Eftersom unødige reguleringer og restriksjoner avvikles, må den offentlige administrasjon forenkles, og besparelsene brukes til å bedre lønns- og arbeidsvilkårene for de faste tjenestemenn og embedsmenn.1) 

Høire vil fortsette sitt arbeide for å få gjennomført en valgordning som gir partiene en mer rettferdig representasjon på Stortinget. 

Det kommunale selvstyre må styrkes. Den sosialistiske tendens til å føre stadig mer makt over fra lokale til sentrale myndigheter må stanses. De lokale tillidsmenn som kjenner sin hjemstavns problemer fra første hånd, må også få avgjøre hvordan de skal løses. 

1 ) Se ellers avsnittet om Statens utgifter. 

De nuværende retningslinjer for reguleringer og endringer av kommunenes grenser, og loven som gir Regjeringen fullmakt til å gjennomføre en alminnelig revisjon av den kommunale inndeling efter disse retningslinjer, oppheves. 

Reglene i kommunestyreloven settes igjen i kraft slik at Stortinget får den endelige avgjørelse i alle grensesaker som de berørte kommuner og fylkeskommuner ikke kan bli enige om. Ved regulering av kommunegrenser og lokale inndelinger må der tas hensyn til befolkningens egen mening og egne ønsker. 

I de senere årtier har de store faglige sammenslutninger og organisasjoner vunnet en stadig sterkere stilling innen samfunnet, spesielt på yrkeslivets område. De har en betydningsfull oppgave å fylle, men de kan samtidig bli en fare for det enkelte menneskes handlefrihet. Det er statens oppgave å beskytte det enkelte menneske og det enkelte foretagende mot misbruk av den organisasjonsmessige makt.1) 

Kirke, skole, kultur og forskning.
Det kommende tideverv stiller store krav til oss på det åndelige plan. En dyptgående, materiell omstilling vil alltid være en påkjenning på kulturen og de moralske normer, og en fremsynt politikk må derfor bevisst sikte på en samling om kirken og vår nasjonale kulturarv. 

Samtidig reiser fremtiden krav til oss om menneskelig modenhet og faglig dyktighet. Arbeidsprosessene i administrasjon og næringsliv blir mer kompliserte og en stadig større grad av spesialtrening blir nødvendig for å mestre dem. Men fagopplæringen må utfylles med den modning som almendannelse alene kan gi, og som er forutsetningen for kulturell fremgang. 

Det kristne livssyn og den kristne tro er grunnlaget for vår kultur. Statskirken må bevares og dens åndelige selvstyre respekteres. Andre kirkesamfunn og kristelige organisasjoner må fortsatt beholde sin fulle selvstendighet. 

1 ) Se ellers posten Arbeids- og Lønnsforhold. 

De store menigheter må deles, så vi kan få en tilstrekkelig kirkelig betjening. Det kristne grunnlag for vår skole må styrkes, og det må skapes et nærmere samarbeide mellom hjemmene, skolen og kirken. Ungdommens karakterdannelse hører sammen med en levende kristendomsundervisning Kirken og lærerne må fortsatt være representert i skolestyrene. 

Et godt utbygget skolevesen er den beste garanti for et demokratisk samfunns fremtid. Gjennom den almendannende skole skal det legges et fast fundament for de kommende generasjoners åndelige og kulturelle utvikling, samtidig som de unge får et grunnlag for sin praktiske arbeidsinnsats eller sin videreutdannelse. Målet er en skole som skaper selvstendige mennesker med et kunnskapsfond som er stort nok til at de både kan ta aktiv og skapende del i utviklingen av vårt land, og få ansvarsfølelse for sitt samfunn, respekt for mennesket og vilje til det gode. 

På et tidspunkt da utviklingen stiller nye krav til undervisning, er der mange forsømmelser som må tas igjen. De store barnekull sprengte folkeskolen, og er nu ved å sprenge realskolen. På begge disse undervisningstrin er der satt inn et stort antall nødslærere, som ikke er utdannet for oppgaven. Om et par år vil krisen nå gymnasiene, og derefter vil presset øke på fagskolene og høyskolene som allerede lenge har vært sprengt. 

Det er ikke bare de store kull som sprenger skolene. Også tidens krav til at en stadig større del av hvert kull må opp på et høyere kunnskapstrin virker inn. Derfor er det bydende nødvendig at hele undervisningsvesenet blir utbygget. Det er en av hovedforutsetningene for at vårt land skal bli med i den moderne utvikling. 

Gjennom flere år har der vært arbeidet med planer for en omlegning av skolevesenet. Dette er både ønskelig og nødvendig. Men før alt annet må der skaffes bygninger og lærere til de nye kull som vokser frem og som ikke kan vente. 

Høire vil snarest mulig søke å gjennomføre åtte års obligatorisk skolegang for alle. Skoleorganisasjonen må omlegges slik at vi får en 6-årig grunnskole der dette er mulig, og en 3-årig mellomskole. Den obligatoriske skolegang vil da omfatte grunnskolen og de to første år av mellomskolen. Det tredje mellomskoleår skal inntil videre være frivillig, og gi adgang til gymnasiet (3-årig). Ved forgreninger ut fra denne grunnstamme utvikles et system av folkehøyskoler og yrkes- og fagskoler som kan tilfredsstille et moderne samfunns store behov for velutdannet arbeidskraft. 

I den nye mellomskolen må der åpnes adgang til å differensiere etter anlegg, evner og fremtidig yrkesvalg ved en forsiktig linjedeling som ikke svekker den almendannelse som en obligatorisk skole først og fremst må tilgodese. En slik linjedeling må også ta sikte på å tilpasse ungdommen til sitt hjemsteds miljø og den lokale hovednæring. På denne måte vil mellomskolen kunne utbygges forskjellig på de forskjellige steder, og derved lettere tilpasses de lokale økonomiske, geografiske og sosiale forhold. 

Høire vil på denne måte gå aktivt inn for å skaffe all ungdom like vilkår til utdannelse, uten hensyn til bosted eller økonomiske kår. Vår stipendieordning må fortsatt utbygges. Utdelingen må ikke utnyttes til dirigering av yrkesvalget. 

Alle dokumenterte studielån må kunne avdras skattefritt på samme måte som lån i Statens lånekasse for studerende ungdom. 

Vårt skolevesen arbeider ellers under vanskelige forhold fordi byggingen av skolehus har vært forsømt i de senere år. Dette skyldes i stor utstrekning at der ikke har vært gitt tilstrekkelig byggetillatelser. Disse mangler må nu rettes. Høire vil motsette seg sentralisering av de 6-årige grunnskoler mot skolekretsenes ønske, unntatt i helt spesielle tilfeller. 

De private skoler avlaster de offentlige skoler, og innebærer forøvrig en viktig garanti mot stagnasjon i skolevesenet. De må derfor få offentlig støtte når de tilfredsstiller kravene til undervisningsplan og skolemessige forhold. 

Høire vil støtte en rasjonalisering av lærebokutgivelsen, men vil bestemt motsette seg at der opprettes et statsforlag, som kan føre til at utgivelsen blir et offentlig monopol. Det må skaffes sikkerhet for at lærebøkene gir objektiv orientering og blir av høy kvalitet. Forsøksvirksomheten i skoler, må støttes for å hindre uniformering og stivhet i et skolevesen med sentral ledelse. 

En viktig oppgave i utbyggingen av vårt undervisningsvesen er utdannelsen av flere lærere. Det må arbeides for å øke lærerskolenes kapasitet. Den akademiske utdannelse for realskolens og gymnasiets lærere må ikke svekkes. 

En annen oppgave i forbindelse med vårt høyere undervisningsvesen er å skaffe landet flere tekniske fagfolk. Alt idag er det mangel på slike, og det er helt klart at behovet stadig vil vokse i takt med teknikkens utvikling. Dette alvorlige problem må derfor løses snarest. Våre tekniske skoler må utbygges så raskt som mulig, og ungdommen oppmuntres til å søke slik utdannelse. Industrien og næringslivets organisasjoner må trekkes inn i arbeidet med å finne en ordning som gjør det økonomisk mulig for de ansatte i bedriftene å øke sine kvalifikasjoner. Den tekniske utdannelse må høynes ved at skolene snarest omlegges til 3-årige. 

Høire vil arbeide for å øke våre universiteters og høyskolers kapasitet. De må gi lik adgang for enhver, og utdanne de fagfolk landet trenger. Vi må snarest mulig komme bort fra at begavet ungdom tvinges utenlands for å få sin utdannelse. 

Økonomiske fremskritt i vår tid kommer i stigende grad fra forskernes laboratorier. Der så de nye råstoffer dagens lys, der ble de nye energikilder åpnet og der venter fremtidens muligheter i et veldig omfang. Ute i verden er forskningen i de seneste år blitt et selvstendig investeringsobjekt, som blir oppmuntret av statsledelsen. Vårt land er også med i denne utvikling, men den må føres videre med større kraft og målbevissthet. Forskerne må få slike lønns- og arbeidsforhold, at de ikke søker til andre land, men tar opp arbeidet med vårt eget lands muligheter. Dette forutsetter ikke bare utbygging av de videnskapelige institusjoner som foreligger, og utviklingen av nye, men også at forskningen i det private næringsliv få gode vilkår. 

Man må snarest mulig utrede spørsmålet om utvidet adgang til å gi skattefrie gaver til forskningsarbeider og andre kulturelle og sosiale formål. 

Under de store materielle fremskritt som skjer, er det nødvendig å utvikle det allsidige kulturliv, for derved å sikre en mer fullstendig, menneskelig tilværelse. 

De humanistiske studier må støttes, og våre videnskapsmenn gis gode muligheter til å drive selvstendig forskning. Lærere ved våre skoler, høyskoler og universiteter må gis lønnsforhold som sikrer tilgangen på kvalifisert arbeidskraft til disse yrker. 

Kunsten må få rommelige arbeidsvilkår, og rikere anledning til å søke impulser utenfor Norges grenser. Bevilgningene til våre kulturinstitusjoner må få en slik størrelse at disse blir en støtte for det kulturelle liv og fyller sin oppgave med å bringe kulturverdiene ut til hele folket. Våre offentlige biblioteker må settes i stand til bedre å formidle kontakten med kulturlivet i andre land. 

Våre historiske og kulturelle minnesmerker må tas bedre vare på. Norge har mindre igjen av slike, enn de fleste andre kulturland, og det som ennu finnes må beskyttes mot ødeleggelser. 

En fri presse er uunnværlig i et fritt samfunn. Derfor er det nødvendig å hevde vår pressefrihet og avisenes uavhengighet. Det offentliges forhold til pressen må preges av streng objektivitet. 

Reglene for valg av styre og programråd for Norsk Rikskringkasting må endres, slik at sammensetningen ikke blir ensidig politisk. 

Høire vil bekjempe enhver tvangsdirigering av det norske sprog. Riksmål og nynorsk må få utvikle seg fritt og naturlig side om side, statlige overgrep kan aldri føre til et levende, felles skriftsprog. Foreldrenes rett til valg av målform og sprogform i barnas skolebøker skal respekteres uavkortet, og skolelovens regler om sprogavstemninger må derfor endres, slik at valget avgjøres med flertallet av de avgitte stemmer. Sprogsaken må løftes ut av partipolitikken ved at vi får et offisielt anerkjent, men uavhengig sprogakademi med medlemmer valgt av de kulturelle organisasjoner og institusjoner. 

Hjem og familie.
Sant fremskritt må ha forankring i menneskenes sinn, en forankring som skapes i de første leveår gjennom formidlingen av religion, kultur og moralske normer innen hjem og familie. Gode hjem, bygget på et kristent grunnlag, er derfor en livsbetingelse for et sunt folk. Skal hjemmene fylle sin oppgave, stilles det store krav til foreldrene; det kreves karakter, menneskelig varme og dyktighet for å skape et hjem som fostrer harmoniske mennesker. 

Denne oppgave kan aldri overlates til andre, ikke til staten og ikke til noen annen institusjon. Det er hjemmet som blir det avgjørende for barnet, og denne rett og dette ansvar for foreldrene må ingen forsøke å ta fra dem eller redusere. Samfunnet kan og skal bare støtte foreldrene, ved å legge de ytre forhold til rette. 

Skolens oppgave er å hjelpe foreldrene i deres ansvarsfulle gjerning, og det må være et samarbeide i gjensidig tillid mellom hjemmene og skolen. Den må ikke forsøke å påvirke barna i andre retninger enn dem hjemmene selv godtar. 

I vår urolige tid er det meget som trekker barna vekk fra hjemmet. Her er ett av de felter hvor skolen kan hjelpe foreldrene ved også å gi oppdragelse til familieliv. Barna må lære at ikke minst deres innsats er påkrevet for at hjemmet skal bli det trygge ankerfeste, og både piker og gutter må få forståelse for hjemmets betydning og ansvar, slik at de senere, når de selv blir foreldre, kan kjenne sin oppgave og ha de best mulige forutsetninger for å løse den. Med en klok oppdragelse til familieliv kan man bekjempe faren for moralsk utglidning. 

Vi opplever idag en markert forskyvning i befolkningsstrukturen. Overskuddet av kvinner er iferd med å forsvinne, og i de yngre årsklasser er det nu færre kvinner enn menn. 

Dette vil naturlig føre med seg en mangel på kvinner i yrkeslivet, som ytterligere understrekes ved at en forholdsvis større del av kvinnene da vil komme til å gifte seg og bli husmødre. Under slike forhold må man forutse at næringslivet vil søke å dekke sitt behov for kvinnelig arbeidskraft ved stigende lønninger, og at dette vil få mange husmødre til å ta arbeide utenfor hjemmet. 

Men husmoren er midtpunktet i hjemmet, og hennes helhjertede innsats der er av den aller største betydning både for hver enkelt familie, og for samfunnet som helhet. Denne utvikling har derfor sine betenkelige sider. Vi må imidlertid godta den som en kjensgjerning, og vår oppgave blir å fjerne dens skyggesider ved å frigjøre husmoren fra den mest slitsomme og tidskrevende – og menneskelig minst givende – del av arbeidet i husholdningen. 

Utviklingen i husmoryrket har gått langsommere enn i andre yrker, fordi man ikke har kunnet vurdere arbeidsresultatet her direkte i penger. I praksis har man derfor ikke i tilstrekkelig grad tatt hensyn til at husmorens arbeide ikke bare er avgjørende for familiens trivsel, men også i stor utstrekning for familiens samlede økonomi. Den kommende utvikling vil tvinge dette mer frem, men vi kan lette overgangen ved alt nu å ta konsekvensen av forholdet. Arbeidsstudiene i husmoryrket må drives videre, med sikte på å finne frem til nye arbeidsbesparende metoder og redskaper. Skolene må gi opplæring i arbeidsteknikk, og de må ta elementær forbrukerøkonomi inn i husstellundervisningen, slik at de unge piker kan lære å behandle penger, og undersøke kvalitet og priser. Forholdene må legges tilrette for en stadig utvidet bruk av maskiner i husholdningene, og det må skaffes rikere forsyning av elektrisk kraft til dette formål. Slike tiltak er en forutsetning for et lettere og mer rasjonelt husarbeide. 

Husmødrene forvalter den største del av vår nasjonalinntekt, og den måte de forvalter den på, har dyptgripende virkninger for såvel samfunnsøkonomien som den enkelte families trivsel og levestandard. De offentlige myndigheter må derfor legge forholdene til rette for at forbrukerinteressene kan få det størst mulige spillerum, og utøve sin sunne innflytelse på produksjonens sammensetning. Dette kan oppnås gjennom en fri konkurranse, hvor efterspørselen i første rekke er det bestemmende. 

Det må arbeides for å skaffe flere husmorvikarer såvel på landet som i byene. 1 ) 

Boligbygging.
Folkets lykke og trivsel er uløselig knyttet til gode boligforhold. Målet for boligpolitikken må være, at enhver ved leie eller kjøp selv kan skaffe en god bolig for seg og sine. Boligpolitikken på lang sikt henger derfor nøye sammen med den økonomiske politikk i sin almindelighet. 

En økonomisk politikk efter Høires retningslinjer vil føre til målet: å sette den enkelte i stand til ved egne krefter å skaffe seg en bolig. 

Den stadig lavere ekteskapsalder og de store barnekull fra årene omkring 1946 vil skape et øket press på boligmarkedet utover i 1960-årene. Det foregår også et skifte i bosettingen som fører til et øket boligbehov i forstadskommunene. Boligmangelen kan med andre ord ikke behandles som et forbigående problem. Den forutsetter en politikk på lang sikt. Det øyeblikkelige behov for flere boliger er imidlertid så sterkt, at det er nødvendig også å treffe tiltak som kan skaffe flere boliger straks. 

Det som begrenser boligbyggingen er finansieringsvanskelighetene. Vi har nok materialer og det er tilstrekkelig med arbeidskraft. I denne situasjon er det galt å opprettholde noen kunstig begrensning, og all boligbygging bør derfor frigis straks. Dette vil gi oss flere boliger, og dessuten bidra til å utnytte kapasiteten innen byggebransjen. 

Videre må det skaffes kapital til finansiering av en ytterligere boligbygging. For det første må man i den økonomiske politikk generelt oppmuntre til sparing. For det annet kan 

1) Se ellers posten Sosiale oppgaver. 

man spesielt stimulere til boligsparing ved å innrømme skattelettelser for sparemidler, og premiere dem ved tildeling av offentlige lån. Endelig kan man stimulere til hurtigere nedbetaling av de lån som ydes, eller har vært ydet, av de offentlige banker, slik at disse får frigjort midler til nye boliglån. 

Boligbankenes virksomhet må efterhvert bli mer sosialt anlagt. Hittil har en lånesøker med inntekt ubetydelig over den fastsatte grense, ikke kunnet få lån, mens godkjente låntagere har fått beholde sine billige lån, selv om de senere har øket sine inntekter langt ut over de opprinnelige grenser. Et slikt system er hverken sosialt rettferdig eller økonomisk forsvarlig. 

Alle husløse må ha like stor rett til en bolig, og det må derfor åpnes adgang for boligbankene til å yde tilleggslån ( toppfinansiering) til dem som har noe høyere inntekter, og som derfor kan makte en del av finansieringen selv. Dette vil kunne skaffe flere boliger for færre offentlige midler, og gi alle boligsøkende like muligheter til å skaffe seg hus. 

På litt lengre sikt må man også søke å komme bort fra kapitalstøtten til boligbyggingen. Dette system kan nemlig aldri bli helt sosialt rettferdig. Isteden må man komme frem til en løpende husleiestøtte (renterabatt), basert på sosiale behov, og uansett om det hus man bor i er offentlig finansiert eller ikke. Derved vil man kunne holde de effektive husleier på et forsvarlig nivå, samtidig som støtten bare kommer dem til gode som virkelig trenger den. 

Mange små familier sitter idag med større leiligheter enn de ville ha foretrukket med et friere boligmarked, og store familier bor av denne grunn trangt. For å fremme en bedre utnyttelse av boligmassen, må man derfor snarest avvikle restriksjonene på leie og omsetning av hus, og ta reglene om beskatning ved salg av boligtomter og boliger opp til revisjon. 

Når bolignøden på denne måte er avhjulpet, vil det også bli mulig å avvikle husleiereguleringen. 

Det må bygges boliger som tar spesielt sikte på å tilfredsstille gamle og ensliges behov. Finansieringen fra de offentlige boligbanker må ydes efter regler som stilles disse grupper av boligsøkende likt med familier. 

Videre må man søke å gjennomføre billigere bygging. Man må støtte forskning og rasjonalisering, og arbeidet med å modernisere byggeforskriftene må føres videre med full kraft, slik at man kan nyttiggjøre seg de nye materiell- og arbeidsbesparende byggemetoder. Forholdene må ordnes slik at alle blir interessert i at der bygges hurtig, billig og effektivt. 

Høires alternativ i boligpolitikken kan oppsummeres slik: Man må: 
· frigi all boligbygging. 
· avvikle restriksjonene på omsetning og leie av hus. 
· revidere beskatningsreglene ved salg av tomter og boliger.
· åpne adgang for boligbankene til å yde toppfinansieringslån for dem som ved lån eller på annen måte kan klare en del av byggeomkostningene selv. 
· fremme billigere bygging. 
· stimulere boligsparing, både forhåndssparingen, og eftersparingen ved raskere nedbetaling av lån. 
· omlegge kapitalstøtten til løpende støtte til husleien, gjeldende for alle efter sosialt behov. 

Idrett og friluftsliv.
Idrett og friluftsliv er ikke lenger bare enkeltmenneskers hobby, i våre dager er det også en samfunnssak. Teknikk og yrkesspesialisering gir stadig flere mennesker enten stillesittende kontorarbeide eller rent mekanisk kroppsarbeide, og for alle disse er en allsidig idrett et viktig middel til å holde den fysiske form vedlike. For bymenneskene er på samme måte adgangen til å drive friluftsliv en forutsetning for sinnets og kroppens helse. Staten har derfor i det moderne samfunn plikt til å dra omsorg for nasjonens sunnhet ved å legge forholdene til rette for idretten og friluftslivet til å fylle sin oppgave. 

This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
