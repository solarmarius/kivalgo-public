
Bergen, Hotel Norge, lørdag 11. mars 1995, kl. 13.10.
Jan Petersen, Høyres leder
Høyres regionale valgkampkonferanse
Presseutdrag
Høyre krever regnskap over husholdningenes skatter og avgifter
De kommunale avgiftene har økt kraftig de siste årene, og bare ifjor var økningen hele tre ganger prisstigningen. Dette kommer i tillegg til at staten forsyner seg med mer moms, økt boligskatt og høyere bensinavgifter. Vi må stille oss spørsmål om vi i det hele tatt har god nok oversikt over de samlede skatte- og avgiftskravene som rettes mot vanlige familier. Høyre krever derfor at regjeringen legger frem et "husholdningenes skatte- og avgiftsregnskap."
Løsningen for mange kommuner med høye utgifter har vært å øke de kommunale avgiftene kraftig. Én ting hadde vært hvis for eksempel kostnadene med vann og kloakk skulle inndekkes med avgifter istedet for andre skatter. Men det er jo ofte ikke tilfelle. Avgiftene stiger uten av at skattene går ned tilsvarende. Da er det snakk om ren skatteøkning. Når kloakkavgiftene har økt med 50% på fem år nærmer det seg det vi i andre sammenhenger ville kalle plyndring.
Når det gjelder de kommunale avgiftene kan det være grunn for en rekke fylkesmenn til å innskjerpe praktiseringen av reglene for hva som kan inngå i beregningsgrunnlaget ved fastsettelsen av de forskjellige kommunale avgiftene.
Høyre vil at familier og enkeltpersoner skal få beholde mer av det de skaper, slik at de selv kan ha større råderett. Derfor må vi stå vakt om den enkeltes rettigheter både når det gjelder statlige og kommunale skatter og avgifter. Det er summen som teller i familieregnskapet.
