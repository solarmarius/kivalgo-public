
Stortinget, den 7. juni 1996
Svein Ludvigsen, leder i næringskomiteen
Nye skatteregler styrker norsk maritimt miljø
Stortingets Næringskomite avga idag innstilling til Skipsfartsmeldingen. Flertallet i Næringskomiteen (Sp, H, KrF og frp) går inn for å forbedre refusjonsordningen for NIS-flåten. Det vil åpne opp for kanskje så mye som 2.000 nye norske sjøfolk og offiserer i løpet av få år. Tidligere denne uken avga finanskomiteen sin innstilling om skipsfartsbeskatningen. Begge innstillingene viser at et flertall på Stortinget (alle unntatt Ap og SV) nå er villige til å opprettholde og styrke arbeidsplassene i det norske maritime miljø.
- Jeg er glad for at et flertall av partiene har tatt på alvor viktigheten av offensive og konkurransedyktige rederier som sterke drivkrefter i denne viktige kompetansebaserte næringen. Rederienes viktige rolle i det maritime miljø kombinert med deres mulighet for raskt å flytte ut av landet gjør det riktig å endre beskatningen og øke refusjonen av sjøfolks skatt, sier Høyres Svein Ludvigsen, leder i Næringskomiteen.
En opptrapping av refusjonsordningen for norske sjøfolk har også vært en viktig sak for Høyre. Det er imidlertid ennå uklart om det i Stortinget er flertall for opptrappingen. Det endelige svar vil være avhengig av de uavhengige representantenes holdning til saken ved avstemning i Stortinget den 13. juni.
- Jeg synes norske sjøfolk fortjener denne handsrekningen fra Stortinget, og anbefaler ialle fall kystrepresentantene i Sp og SV å stemme for en bedre refusjonsordning, legger Ludvigsen til.
