
9. juni 2000
Høyres Stortingsgruppe
Oddvard Nilsen:
Høyre sier nei til kutt i veginvesteringene!
Høyre gikk imot kuttet i veginvesteringer som Arbeiderpartiet og sentrumspartiene sikret flertall for ved behandlingen av Revidert nasjonalbudsjett. Det vedtatte budsjettet for 2000 lå nærmere 1 mrd kroner under Høyres forslag til vegbudsjett. Nå vedtar Arbeiderpartiet og sentrumspartiene å kutte 242 mill kroner i et investeringsbudsjett som fra før er altfor lavt.
Høyre kjemper for å oppnå økte bevilgninger til veginvesteringer. Å øke investeringene er nødvendig for bedre trafikksikkerheten og fremkommeligheten. Bedre fremkommelighet er viktig for å sikre næringslivets konkurranseevne og å redusere distriktenes avstandsulemper.
Den sulteforingen av vegsektoren som Arbeiderpartiet og sentrumspartiene står for er en trussel mot sysselsettingen og verdiskapningen i hele landet, sier Oddvard Nilsen.
