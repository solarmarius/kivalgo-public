
Stortinget, 10. mars 1998
Jan Petersen, Høyres leder
Dårlige nyheter for borgerlige velgere
Kristelig Folkepartis leder Valgerd Svarstad Haugland har uttrykt seg svært positivt om Arbeiderpartiets invitt til budsjettsamarbeid. «Dette er dårlige nyheter for borgerlige velgere. Viljen til å øke skatter og avgifter er det mest markerte fellestrekket mellom Arbeiderpartiet og sentrumspartiene.» sier Høyres leder Jan Petersen i en kommentar. «Jeg er slått av den begeistring Svarstad Haugland viser for muligheten for et slikt samarbeid..»
Det var Ap og sentrumspartiene som var drivkreftene bak økningen i pensjonistskatten sist høst. Finansministeren har senere antydet ytterligere skatteskjerpelser. Samtidig gikk disse partiene inn for økt skatt både for vanlige lønnsmottakere og for bedriftseiere, og bedriftene fikk økte kostnader gjennom utvidet ansvar for sykelønn. Videre ble blant annet avgiftene på alkohol og tobakk, alkoholfrie drikkevarer og flyreiser også økt.
Det er all grunn til å frykte at et budsjettkompromiss mellom Ap og sentrumspartiene vil føre til skatte- og avgiftsøkninger i milliardklassen. Arbeiderpartiet har satt skatteøkninger på tilsammen 3 mrd kroner som betingelse for samarbeid. Samtidig er et av de få konkrete signaler fra budsjettseminaret på Halvorsbøle at «28-prosent-skatten» skal økes. I bakgrunnen lurer andre avgiftsskjerpelser, som eksempelvis å fjerne «tax-free»-ordningen.
Høyre kan ikke godta skatteøkninger. Tvertimot må folk må få beholde en større del av sin egen inntekt. Skatte- og avgiftsøkninger vil forsterke presset på lønninger og priser, med økt inflasjon og svekket konkurranseevne som resultat. Regjeringen bør derfor i stedet prioritere hardere på utgiftssiden, for å skape nødvendig rom for satsing på blant annet utdanning og helse.
