
13. oktober 2000
Høyres Stortingsgruppe
Høyres leder Jan Petersen:
- En verdig prisvinner
- Tildelingen av årets fredspris til Kim Dae-jung forener prisens to formål: Menneskerettigheter og forsoning. I mange år og med store personlige forsakelser har Kim Dae-jung kjempet for demokrati og menneskerettigheter i sitt hjemland. Som president har han stått for et forsoningsarbeid i forhold til Nord-Korea. Det uttaler Høyres leder Jan Petersen i forbindelse med tildelingen av Nobels fredspris for år 2000.
Den sør-koreanske presidentens håndsrekning under sultkrisen i Nord-Korea viste seg å være starten på en oppmykningsprosess mellom de to landene. Etter toppmøtet mellom de to landenes presidenter i juni har det blitt fortgang i familiegjenforeningene. Landene har også startet arbeidet med gjenopprette brutte jernbane- og veiforbindelser. Prosessen innevarsler slutten på det umenneskelige stalinist-regimet i Nord-Korea.
De sterke gjenforeningsscenene som har utpilt seg i Seoul da familiemedlemmer møttes etter 50 års adskillelse viste at dette er ett folk. Fredsprisen gir en nødvendig støtte fra verdenssamfunnet til en vanskelig gjenforeningsprosess i de to landene.
