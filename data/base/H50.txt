
Stortinget, 1. november 1995
fra stortingsrep. Anders C. Sjaastad, Høyres fraksjonsleder i justiskomiteen
STORTINGET ØKER INNSATSEN MOT KRIMINALITET
Justiskomiteens behandling av forslaget til justisbudsjett for neste år viser at det store flertall i Stortinget ikke er fornøyd med Regjeringens innsats i kampen mot kriminalitet. Med unntak av Arbeiderpartiet, som følger Regjeringen til punkt og prikke, sørger flertallet for å øke bevilgningene til politi og kriminalomsorg med 90 millioner kr, fordelt med 77 millioner kr på politiet og 13 millioner kr til fengselsvesenet og kriminalomsorgen i frihet. Det er bl.a. flertall for å frigjøre flere utdannende politifolk for rene politioppgaver gjennom å opprette 100 nye kontorstillinger og 40 stillinger som såkalte arrestforvarere (som kan ta seg av rene transportoppdrag). Det blir også flertall for å styrke bevilgningen til overtid med 35 millioner kr. Oslo-politiet styrkes også gjennom bevilgning til ny politistasjon på Grunerløkka.¨
Selv om Høyre i sitt alternative budsjett går inn for en enda sterkere satsing på kampen mot kriminalitet, med forslag om en samlet økning på vel 170 millioner utover Regjeringens forslag, er det grunn til å glede seg over at det er flertall for en skikkelig styrkelse i forhold til Regjeringens forslag. Blant de forslag Høyre fremmer, og som dessverre ikke får flertall, er forslag om å styrke politiutdannelsen med 100 nye studenter, opprettelse av 25 nye stillinger for politijurister og 15 millioner kr til ytterligere styrkelse av overtidsbudsjettet.
