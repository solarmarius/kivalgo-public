
Pressemelding, Høyres Stortingsgruppe, 23. august 1999
Trond Helleland, Høyres familiepolitiske talsmann
Prioriter tiltak som sikrer driften av eksisterende barnehager
Regjeringen vil ifølge Dagsavisen innføre et eget stimuleringstilskudd til kommunene for å øke antallet barnehageplasser. Regjeringens forslag svarer ikke på hovedproblemet i barnehagesektoren i dag  den anstrengte økonomiske situasjonen i de private barnehagene.
Stortinget har forutsatt en utgiftsdeling for barnehagene hvor staten skal dekke 40 pst, kommunene 30 pst og foreldrene 30 pst. Kommunene oppfyller ikke sine forpliktelser i forhold til de private barnehagene. Det gjennomsnittlige kommunale tilskuddet til disse var i fjor på under 10 pst. Konsekvensen er at mange private barnehager trues av nedleggelse.
"Regjeringen første prioritet må være tiltak som kan sikre driften av eksisterende barnehager", sier Trond Helleland. "I kontantstøtteavtalen forpliktet Regjeringen seg til å fremme forslag for å sikre større grad av økonomisk likebehandling av kommunale og private barnehager. Dette har de ikke fulgt opp. Barnehagemeldingen som skulle svare på dette, har blitt utsatt. Familieministerens manglende evne til å ta tak i disse spørsmålene er skuffende", mener Helleland.
Helleland mener det er nødvendig å vurdere en ren stykkprisfinansiering av barnehagene. "Så lenge barnehagene driver etter barnehageloven, bør den offentlige finansieringen følge foreldrenes valg av barnehage uavhengig av om denne er kommunalt eller privat drevet", sier Helleland. "En aktuell løsning vil være å samle all offentlig støtte til barnehagene i et statstilskudd basert på at pengene følger barnet. Barn med handicap og andre særskilte behov må selvsagt få støtte etter en større sats. Myndighet flyttes fra kommunene til foreldrene, og etterspørselen vil i større grad bli styrende for utbyggingen av nye barnehageplasser. En slik innretning av det offentlige bidraget til barnehagenes driftsutgifter vil sikre likebehandling av kommunale og private barnehager, og ikke minst vil det gi stabile og enhetlige rammebetingelser for de private barnehagene som i dag utgjør 42 pst av det totale barnehagetilbudet", sier Helleland.
