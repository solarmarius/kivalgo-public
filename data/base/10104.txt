
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
HØYRES PROGRAM
stortingsvalget 1973


(Beslektede kapitler bør leses i sammenheng. Når det har vist seg nødvendig, er enkelte formuleringer tatt med under flere emneområder. Vurderingen er rent skjønnsmessig, og gir ikke uttrykk for noen politisk prioritering.) 


70-årenes utfordring
Høyre vil føre en konservativ fremskrittspolitikk, bygget på det kristne kulturgrunnlag, rettsstaten og folkestyret, for å fremme personlig frihet og sosialt ansvar, medbestemmelse og eiendomsrett, og et forpliktende nasjonalt og internasjonalt samarbeid. 

(Høyres formålsparagraf).

De oppgaver vårt land står overfor kan best løses gjennom et omfattende og fremsynt reformarbeid bygget på et konservativt verdigrunnlag. Høyre vil i alt sitt arbeid føre videre våre kristne, etiske og moralske grunnverdier og gi dem vekstvilkår hos kommende generasjoner. Målet må være en samfunnsutvikling som springer ut av vår nasjonale og kulturelle tradisjon, av demokratiets og rettsstatens bærende prinsipper, og som kan føre til et stadig mere menneskevennlig samfunn. 

Høyre vil arbeide for et samfunn som gir det enkelte menneske videst mulig råderom for evner, initiativ og ansvarsfølelse, og rikest mulig plass for personlig livsutfoldelse på alle områder. Skal dette bli mulig må vi bygge på samarbeid og gjensidig tillit og hver enkelt må føle at fellesskapet kaller på hennes og hans medarbeiderskap og medansvar. 

Hjemmet og familien er det bærende grunnlag for menneskenes gjensidige ansvar og forpliktelser. Høyre ser det derfor som viktig at man gjennom oppdragelse og undervisning legger økt vekt på å underbygge respekten for hjemmet og for ekteskapet som familielivets naturlige fundament. 

Høyre vil arbeide for likestilling mellom kvinner og menn og for at alle menneskers likeverd blir respektert. 

I arbeidet for å realisere sine idéer og målsettinger vil Høyre holde i hevd og videreutvikle våre demokratiske idealer og prinsipper og være åpen for samarbeid med alle ansvarlige grupper i samfunnet. 

Høyre er beredt til å påta seg det ansvar som valgene til enhver tid gir grunnlag for og er villig til samarbeide med andre partier såvel i enkeltsaker som i spørsmålet om regjeringsansvar, når et slikt samarbeid kan skje på et grunnlag som ikke bryter med Høyres grunnsyn. 

Norge og det internasjonale samfunn
Vår verden står idag overfor store problemer. Det er knapphet på ressurser, forurensningene øker, overbefolkningen tiltar i mange områder og kløften mellom rike og fattige land er blitt mer markert. Disse forhold representerer også økt fare for interessekonflikter. Det er derfor mer enn noengang nødvendig å arbeide for økt forståelse landene imellom for å skape grunnlag for fred og avspenning og for å sikre en mer fornuftig utnyttelse av verdens ressurser og en mer rettferdig fordeling av godene. 

Vår utenrikspolitiske holdning må bestemmes både ut fra vårt eget lands nasjonale interesser og sikkerhet og i erkjennelse av vår avhengighet av verden forøvrig og vårt medansvar for å løse internasjonale problemer. 

Grunnlaget for fred og avspenning kan bare skapes dersom interessemotsetninger, mistillit og usikkerhet erstattes med samarbeid, toleranse og gjensidig tillit. Gjennom deltagelse i verdensomfattende organisasjoner, på det regionale plan og gjennom kontakt med andre land må Norge arbeide aktivt for å utvikle et verdenssamfunn bygget på internasjonal rettsorden. 

Vi må arbeide for å få internasjonale regler som sikrer en forsvarlig utnyttelse av Jordens ressurser og vi må være innstilt på at de globale miljøproblemer løses i samarbeid mellom rike og fattige land. De rike land må imidlertid være villige til å pålegge seg særlige forpliktelser for å medvirke til løsning av u-landenes problemer. 

På lengre sikt må målsettingen være å stabilisere verdens befolkning og samtlige land må være innstilt på å nytte sine dyrkbare arealer effektivt dersom Jordens matvarekrise skal kunne løses. 

Overfor den økonomisk fattige verden har vi et spesielt ansvar. Den materielle standard i u-landene må heves betydelig for å gi befolkningen menneskeverdige levevilkår. Skal dette bli mulig, må vi bedre u-landenes muligheter i det økonomiske samkvem mellom landene og vi må styrke deres evne til selv å foredle en større del av sine råvarer. Målsettingen må være at u-landene skal bli likeverdige partnere i den internasjonale handel. En klar forutsetning for all u-hjelp må også være en positiv medvirkning fra u-landet selv. Gjennom deltagelse i ulike internasjonale organer må Norge gå aktivt inn for en politikk til beste for u-landene. 

Løsningen av disse problemer nødvendiggjør et stadig mer forpliktende og utvidet internasjonalt samarbeid gjennom ulike organisasjoner. 

Vi kan ikke se den økonomiske og politiske utvikling innenfor våre egne grenser isolert fra det internasjonale samfunn vi lever i. Norge er sterkt avhengig av forbindelsen med andre land. En effektiv styring og en videre utvikling av vårt samfunn vil derfor være avhengig av at vi deltar i et forpliktende internasjonalt samarbeid. 

Gjennom FN og andre verdensomspennende organisasjoner er det naturlig å ta opp til løsning de oppgaver og problemer som er felles for alle land. Norge må derfor arbeide for å gjøre samarbeidet i FN stadig mer forpliktende. 

Et skritt på veien mot dette ideelle mål er å løse enkelte oppgaver på en videst mulig regional basis. En utbygging av det nordiske samarbeid er en del av grunnlaget for norsk utenrikspolitikk. Gjennom nordisk samarbeid vil det være naturlig å søke løsning på de særskilte nordiske fellesoppgaver. Et nordisk samarbeid vil imidlertid gi et for snevert grunnlag for løsning av mange problemer. 

Vesentlige norske problemer kan bare løses godt nok ved at vi deltar fullt ut i et forpliktende samarbeid innenfor en videre regional ramme. En slik aktiv norsk deltagelse må sikre vår nære tilknytning til de vest-europeiske folk, gi oss nødvendig innflytelse på avgjørelser som i alle tilfelle vil få virkninger for vårt eget land, og gjør det lettere å løse våre nasjonale oppgaver. Ingen rent økonomisk avtale vil kunne ivareta disse hensyn fullt ut. Høyre vil i den aktuelle situasjon arbeide for et videst mulig samarbeid med EF innen rammen av en handelsavtale. 

Høyre er fortsatt av den mening at det er naturlig og nødvendig for Norge å oppnå medlemskap i EF for å sikre medbestemmelsesrett for Norge og trygge norske interesser. 

I NATO er det viktig at Norge utnytter de kontaktmuligheter og tilknytningspunkter til de vest-europeiske stater, som dette samarbeid byr oss. Norges nasjonale sikkerhet avhenger av styrken i vårt nasjonale forsvar, og av vår fortsatte deltagelse i det nord-atlantiske forsvarssamarbeid. Det er derfor nødvendig for Norge å arbeide for en fortsatt styrking av dette samarbeid. På lengre sikt må målsettingen være at det gjennom forhandlinger og samarbeidstiltak mellom Øst- og Vest-Europa skapes grunnlag for gjensidig og kontrollert nedbygging av de militære styrker. Det er viktig at solidaritet og samarbeidsvilje innen NATO opprettholdes, og dette må Norge bidra til. 

Demokrati, individ og fellesskap
Vi har i vårt land et solid forankret politisk demokrati. Likevel føler mange at de har for liten innflytelse i saker som angår deres egen livssituasjon. De føler at avstanden til administrasjonen og de folkevalgte er for stor. Dette har sammenheng med den stadig mer sentraliserte avgjørelsesprosess som er utviklet. 

I en viss utstrekning er det nødvendig at viktige avgjørelser treffes eller samordnes på fylkes- eller landsplan. I noen tilfelle kan man også være best tjent med at saken løses i internasjonale samarbeidsorganer. Spørsmålet om sentralisering eller desentralisering kan ikke løses etter fastlagte mønstre, men må avgjøres i det konkrete tilfelle ut fra hensynet til den enkelte og til samfunnet som helhet. 

Høyre mener at sentraliseringen allerede er gått for langt på enkelte områder og at avgjørelsesmyndighet i disse tilfeller må tilbakeføres fra stat til fylke, fra fylke til kommune, eventuelt fra kommune til bydels- og grendeutvalg. Vårt politiske demokrati kan utvikles også på andre måter. I visse saker må vi få alternative forslag til løsninger, samtidig som planleggingsprosessen må åpnes for impulser fra offentligheten. 

Enkelte grupper eller personer vil ofte være bedre enn andre i stand til å forfekte sine synspunkter og interesser. Dette betyr at det offentlige må bestrebe seg særlig aktivt på å innhente allsidig informasjon fra de grupper som ikke har de samme muligheter i denne henseende. Alle berørte parter må få anledning til å fremme sitt syn før de folkevalgte treffer sine avgjørelser. De politiske partier kritiseres idag for at de ikke makter å fange opp de politiske understrømninger i vårt samfunn. Denne kritikk inneholder etter Høyres oppfatning ikke avgjørende argumenter mot selve systemet. Den understreker imidlertid nødvendigheten av at de politiske partier legger vekt på å foreta en selvstendig vurdering av forslag som de skal ta stilling til. Viktig er det også at de folkevalgte gis bedre mulighet til å utøve sin oppgave slik oppbygningen av vårt demokratiske system forutsetter. 

Blant demokratiets viktigste forutsetninger er erkjennelsen av interessefellesskap mellom samfunnets forskjellige deler og grupper, og respekten for de folkevalgtes avgjørelser. Disse forutsetninger svekkes hvis myndighetene - slik vi har sett eksempler på - fraviker sine prioriteringer eller omgjør sine beslutninger på grunn av truende opptreden fra enkelte interessegrupper. Engasjement og aktivitet fra interessegrupper vil være et verdifullt innslag i vårt politiske liv når virksomheten skjer innenfor våre demokratiske spilleregler. Samfunnet må imidlertid beskytte seg mot ekstreme grupper som arbeider på tvers av disse regler. Men fremfor alt gjelder det å utvikle nye arbeidsmetoder som trekker flere inn i den politiske avgjørelsesprosess, og styrker respekten for de folkevalgtes beslutninger. Viktig er det også at hver enkelt læres opp til forståelse av de demokratiske idealer og prinsipper og forberedes for deltagelse i det politiske liv. 

Tallrike avgjørelser som angår oss alle blir truffet utenfor de folkevalgte organer, i bedrifter, i organisasjoner, i institusjoner. Det er ingen garanti for mer demokratiske avgjørelser at de flyttes over til folkevalgte politiske organer. Frihet og uavhengighet for det enkelte menneske kan vanskelig tenkes i et samfunn hvor makten er samlet hos et fåtall mennesker og institusjoner, selv om de er folkevalgte. Demokrati er også maktspredning. Men dermed stilles det krav til demokratisk handlemåte og sinnelag der avgjørelsene treffes, i familielivet, i skolen, i organisasjonene osv. Formene for et slikt nærdemokrati kan variere, men denne målsetting må være klar. Likeledes må det være klart at medinnflytelse også innebærer medansvar. 

Vår form for demokrati innebærer ikke bare at alle skal ha lik rett til å påvirke de avgjørelser som treffes av offentlige organer. Det innebærer også rett til personlig eiendom og bolig for å sikre den enkeltes uavhengighet. Det innebærer rett til å ta et arbeid som gir den enkelte mulighet til å utvikle seg selv innenfor sin arbeidssituasjon og til å delta i avgjørelser som angår en selv som arbeidstaker. Vår samfunnsform innebærer også rett til utdannelse, legehjelp og rettshjelp og en tilfredsstillende leve- og livsstandard. Det er langt igjen før vårt samfunn tilfredsstiller alle disse krav godt nok og Høyre ser det derfor som meget viktig at vi legger forholdene bedre til rette for videre utvikling av vårt samfunn slik at disse rettigheter blir fullt uttilgjengelige. 

Bare samfunn som respekterer privat eiendomsrett har maktet å opprettholde tilfredsstillende garantier for personlig frihet og uavhengighet. Privat eiendom er samtidig et uttrykk for medansvar, og innebærer forpliktelser overfor samfunnet. 

En av de alvorligste trusler mot det demokratiske prinsipp om enkeltmenneskets medansvar og aktive deltagelse i samfunnslivet er den følelse mange mennesker har av å stå utenfor, isolert fra et fullverdig samfunnsliv og fremmed overfor dets former og virkemåter. Denne isolasjon gjør seg også gjeldende i hele miljødannelser, som vokser frem uten god nok kontakt med samfunnet omkring. 

Et hovedmotiv for en aktiv distriktsutbygging må være å fjerne urimelige forskjeller i vilkår og innflytelse mellom utkanter og sentrumsdannelser. Distrikter med svakt næringsgrunnlag og spredt bosetting må bygges planmessig ut. Desentralisering av myndighet må gi den lokale befolkning voksende innflytelse i egne anliggender. Derved vil alle mennesker kunne oppleve sitt eget lokalsamfunn som en fullverdig del av hele samfunnet. 

Høyre erkjenner at den samiske befolkning er en minoritetsgruppe og at løsningen av deres problemer må skje i forståelse med samene selv. Et viktig motiv for sosialpolitikken må være å forebygge eller fjerne den isolasjon fra samfunnslivet som ofte vil ramme grupper med særlige behov for samfunnets hjelp og støtte. Likhet i vilkår og innflytelse må ikke minst være et rettmessig krav for dem som på grunn av alder eller helsetilstand er hemmet i å ivareta sine egne interesser. Tilbakeføring til arbeidslivet må være et viktig mål for den helbredende virksomhet i helsesektoren. 

Faren for isolasjon fra samfunnslivet trer klarest frem innenfor utdannelsessystemet. Den sterke utbygging av skolevesen og universiteter har utvilsomt betydd en omfattende demokratisering og en utvidelse av den enkeltes rettigheter og utviklingsmuligheter. Men samtidig er det vokset frem store utdannelsesmiljøer uten tilstrekkelig kontakt med samfunnslivet forøvrig. Økt satsing på store skoleenheter har medført at mange bygder og bygdesamfunn er blitt tappet for skolesøkende ungdom - i en alder da disse ville ha hatt meget å tilføre samfunnslivet og kulturlivet på sine hjemsteder. Institusjonenes størrelse, og de særlige boligmiljøer for studerende ungdom, har bidratt til ytterligere å isolere dem fra samfunnet omkring. At stadig flere får en lengre grunnutdannelse, sammenhengende fra grunnskole til universitet, forsterker isolasjonen og reiser også andre problemer. Det må derfor være en oppgave av stor betydning å utforme utdannelsesmønstrene slik at denne tendens kan snus. 

Dette innebærer at vi må satse på mindre enheter, med bedre geografisk spredning, også på de videregående trinn. En slik desentralisering kan gjennomføres uten kvalitetsforringelse av utdannelsestilbudet. Kontakten mellom utdannelsesinstitusjonene og samfunns- og arbeidslivet må styrkes. Det må bli videre adgang til å gå ut av skolen og inn i arbeidslivet for kortere eller lengre tid, med fulle rettigheter til å komme tilbake og fullføre utdannelsen. 

Undervisningsoppleggene må ta konsekvensene av at utdannelse i fremtiden vil bety "livslang læring", - regelmessig tilbakevendende innslag av etterutdannelse og voksenopplæring gjennom hele livsløpet. Også av den grunn må grunnutdannelsens lengde holdes innenfor rimelige grenser. Voksne må ha samme rett som barn og unge til utdannelse. 

Bare på den måten kan skolen bidra til å utvikle den enkeltes evne til moden vurdering og fullverdig deltagelse i samfunnslivet. Et utdannelsessystem som mer og mer avsondrer seg fra samfunnet forøvrig, kan bare øke den opplevelse av isolasjon og avmakt som truer demokratiets grunnlag. 

Vekstproblemer og ansvarsfordeling
For Høyre er økonomisk vekst ikke et mål i seg selv men et middel i arbeidet med å nå vår målsetting : å skape et mer menneskevennlig samfunn for vår egen og kommende generasjoner. 

Vi må imidlertid erkjenne at de naturgitte betingelser setter visse grenser for den materielle utvikling. Vi må innse at det finnes grunnleggende biologiske lover som selv den mest avanserte teknologi ikke kan oppheve. 

Følgende målsettinger vil stå sentralt i Høyres reformpolitikk: 
· Trygge materielle vilkår for alle i Norge.
· Innsats mot fattigdom på global basis for å oppnå en mer rettferdig fordeling av godene.
· Bevarelse av likevekten i naturen og de ressurser som er grunnlaget for menneskenes eksistens. 

Ved utformingen av vår politikk må det tas med i vurderingen at vi på viktige områder, f. eks. i sosial- og utdannelsessektoren, har fattet vedtak som har konsekvenser langt fremover og som bare kan gjennomføres ved hjelp av fortsatt økonomisk vekst. Samtidig vet vi at det fremdeles finnes grupper i vårt samfunn som har en for lav levestandard og distrikter hvor inntektsgrunnlaget er svakt. For disse må forbedringer til ut over det som allerede er vedtatt. Vi har vedtatt lover som påbyr omfattende tiltak mot forurensninger, og vi vil få ytterligere skjerpelse av kravene for rensing før avfall slippes ut i luft og vann. Slike tiltak vil i seg selv skape store investeringsbehov. Våre ressurser og miljøer må vernes i sterkere grad. Store investeringer må til om vi skal makte dette samtidig som vi trygger arbeidsplassene og sikrer en stabil sysselsetting. Og vi må i enda sterkere grad være villig til å satse på tiltak som kan bedre vårt miljø og vår livssituasjon. 

Høyre mener derfor at vi fortsatt må føre en politikk som gir vekstmuligheter. Det er viktig at denne vekst holdes innenfor forsvarlige rammer hvor hensyn tas til naturgitte forutsetninger til miljøforhold m. v. 

Høyre mener det er nødvendig at myndighetene i større utstrekning enn hittil analyserer og trekker opp retningslinjer for utviklingen, og at de gjennom normer, lover m. v. angir innen hvilke rammer vår virksomhet skal skje. De negative trekk vi har sett ved utviklingen skyldes ikke minst at myndighetene ikke har maktet sin del av oppgaven på en tilfredsstillende måte. Innenfor de gitte rammer må hver enkelt gis mulighet til personlig initiativ og innsats til samfunnets beste. I arbeidet med å løse våre forurensnings-, ressurs- og vekstproblemer må myndighetene benytte, og også styrke vårt forskningsapparat og i større utstrekning benytte seg av de tekniske hjelpemidler som står til disposisjon. 

At Høyre ønsker fortsatt økonomisk vekst innebærer ikke at vi ved vurdering av vår fremgang skal legge ensidig vekt på økonomisk vekst og heller ikke at den nødvendige vekst i industriproduksjonen skal skje etter nøyaktig samme retningslinjer som hittil.

Begrepet levestandard har etter Høyres oppfatning i for sterk grad vært knyttet til økonomisk vekst og nasjonalprodukt. Selv om økonomien fortsatt vil være viktig for mange som har påtrengende, udekkede behov, blir det stadig mere klart at ikke-økonomiske forhold må tillegges stor vekt, fordi de i økende grad påvirker vår livssituasjon og dermed vår livsstandard. Etterhvert som den materielle levestandard øker, vil behovet for flere og nye produkter avta mens miljøgodene vil få større og større betydning for den enkelte. Etter Høyres oppfatning må vi derfor finne frem til nye mål for samfunnsutviklingen og gi den økonomiske vekst en annen bakgrunn enn den vi idag arbeider ut fra. Dette krever større kunnskap om de reelle omkostninger ved samfunnsmessige og forretningsmessige investeringer. Vi må skape bedre forståelse for forholdet mellom omkostninger og de virkelige fordeler i det enkelte tilfelle, f. eks. ved at sterkt forbruk av naturressurser, økte sosiale problemer, forurensningsproblemer m. v. trekkes inn ved vurderingen av vår politikk. Høyre vil arbeide for en politikk som sikrer at lokaliseringen av vår industri og vårt næringsliv forøvrig skjer ut fra et samfunnsmessig helhetssyn, og ikke bare ut fra bedriftsøkonomiske lønnsomhetsbetraktninger. Hver enkelt må gis mulighet til personlig initiativ og innsats innenfor denne ramme. 

I tråd med sin politiske målsetting vil Høyre arbeide for en høyning av vår livsstandard. Dette er et mål som rekker lengre enn til bare å øke levestandarden.

Det er ikke lett å gi begrepet livsstandard et almengyldig innhold. Vurderingen av hva som er viktig og ikke viktig vil i høy grad være individuelt preget og avhenge av den enkeltes livssituasjon og verdioppfatning. Rammen for livsstandard må derfor trekkes vidt. Demokrati, rettssikkerhet og tilfredsstillende økonomiske forhold for den enkelte, er grunnleggende verdier, sammen med utdannelse og helsevesen. I tillegg kommer behovet for et sunt miljø, både fysisk og mentalt og for en tilværelse med større vekt på de etiske og kulturelle verdier. 

Også når det gjelder veksten i vår industriproduksjon må vi følge andre retningslinjer enn tidligere. Myndighetene må utrede årsakene til og følgene av de skadevirkninger som kan oppstå og fastlegge tiltak mot disse. Reglene som utformes må ta hensyn til både det naturlige og det menneskelige miljø. Varer og tjenester skal ikke bare vurderes ut fra sin primære hensikt, men også ut fra deres mulige uheldige sidevirkninger, f. eks. larm og fare, avfallsmengde og forurensningsgrad. Om nødvendig må det innføres forbud mot sterkere utnyttelse av knappe ressurskilder. Vi må sette inn vårt forskningsapparat for å få en raskere gjenvinning av tidligere brukte ressurser. Vi må også ta sikte på en høyere foredlingsgrad i enkelte sektorer for derved å redusere ressursforbruket. Slike tiltak vil nødvendigvis begrense og innsnevre deler av våre tradisjonelle vekstområder, men vil også skape muligheter for ny vekst av mer natur- og miljøvennlig karakter. 

De regler som vil få betydning for vår ressursutnyttelse, finansiering av tiltak mot forurensninger m. v. må utarbeides i nært samarbeid mellom det offentlige og vårt arbeids- og næringsliv. Høyre mener at dette samarbeid kan etableres innenfor vårt nåværende forvaltningssystem, men det vil tildels bli nødvendig med nye arbeidsmetoder og samarbeidsformer. 

Det offentliges virksomhet er nå blitt så omfattende at den legger beslag på vel 40% av nasjonalinntekten. Samtidig er det truffet vedtak som ikke kan gjennomføres uten ytterligere sterkt økte utgifter. Dette har medvirket til å skape den inflasjon som ikke minst truer vår konkurranseevne. Økte skatter og avgifter vil gå ut over innsatsvilje og produktivitet og etterhvert redusere mulighetene for å løse både offentlige og private oppgaver. Det vil derfor være av avgjørende betydning at dagens og fremtidens behov for offentlig innsats kan finansieres uten ytterligere å øke avgifts- og skattetrykket, og uten at de offentlige budsjetter virker inflasjonsskapende. 

Ut fra dette mener Høyre at man for fremtiden må legge større vekt på prioritering og økonomisering med offentlige midler. Det er heller ikke til å unngå at den enkelte i høy grad må betale de faktiske omkostninger for varer og tjenester som ønskes fra det offentlige. De offentlige midler må samtidig til enhver tid fordeles på kommune, fylke og stat etter de oppgaver hvert ledd er satt til å løse og etter enklere regler som sikrer at de som fatter vedtak som fører med seg nye utgifter også får ansvar for disse. Det vil også medvirke til økonomisering med midlene. 

Så omfattende og komplisert som den offentlige virksomhet er blitt, er det også behov for en gjennomgripende analyse av det offentlige administrative apparat med sikte på å frita det for unødige byrder. Derved vil vi øke dets effektivitet og bedre sette det i stand til å løse de mange og store oppgaver det er pålagt. 

Skal vi løse våre vekstproblemer og høyne vår livsstandard må det en fordomsfri nytenkning til og et nært samarbeid mellom det offentlige, nærings- og arbeidslivet og den enkelte. Oppgavene er omkostningskrevende og det vil bli nødvendig med en betydelig innsats fra samfunnet og fra hver enkelt. Vi må alle være villig til å prioritere disse felter. 

Arbeidsprogram 1973 - 77
Fred og sikkerhet
Gjennom sitt internasjonale engasjement må Norge aktivt bidra til å skape fred mellom verdens nasjoner. Fred skapes ved samarbeid og aktiv innsats for å øke forståelsen mellom nasjonene og ved arbeid for å utvikle et verdenssamfunn bygget på internasjonal rettsorden og respekt for menneskerettighetene. Norge må engasjere seg særlig sterkt i samarbeid som bygger på fred og sikkerhet i vår egen del av verden. 

De Forente Nasjoner
Norge må arbeide for at FN blir et effektivt og tjenlig redskap for verdensfreden. 

· Alle selvstendige stater må kunne bli medlem av FN. 
· Det forpliktende element i FN's virksomhet må styrkes slik at FN kan få en sterkere overnasjonal myndighet. 
· Norge må arbeide for at alle medlemsland oppfyller menneskerettighetserklæringen
· Den generelle norske holdning til anerkjennelse av nye stater gjøres i prinsippet gjeldende også for de delte stater. 
· Norge må fortsatt støtte det humanitære, kulturelle og økonomiske hjelpearbeid som utføres i FN's regi, og arbeide for at også andre stater øker sine bevilgninger til slike formål. 
· Militære vaktstyrker og observatører som settes inn i konfliktområder på FN's vegne må sikres slik status at de effektivt kan fylle sin fredsbevarende funksjon. 
· FN må treffe effektive tiltak mot flykapring. 

NATO
Med de begrensede ressurser vårt land har og ut fra vår strategiske beliggenhet, er det ikke mulig for oss å løse forsvarsoppgavene alene. Bare som et ledd i et felles forsvar kan vår nasjonale innsats bli tilstrekkelig til å hindre angrep eller trusler om angrep. 

Et viktig mål for NATO må fortsatt være å oppnå en gradvis avspenning i Europa. 

· Norge må fortsatt trygge sin sikkerhet gjennom medlemskap i NATO. 
· Norge må i NATO støtte arbeidet for gjensidige og kontrollerte styrkereduksjoner. Det må i denne sammenheng tas særlig hensyn til Norges utsatte geografiske stilling. 
· Norge må medvirke til at kontakten med Øst-Europa utvides. Dette arbeid må imidlertid skje i former som klart viser vår samhørighet med våre allierte. Det må arbeides for friere informasjon begge veier. 
· Gjennom diplomatisk påvirkning, og ved å utnytte de kontaktmuligheter som NATO gir, bør Norge søke å fremme en demokratisk utvikling i de av alliansens medlemsstater som bryter menneskerettighetene, og avvikling av kolonistyre. 

Forsvaret
Vår viktigste nasjonale oppgave er å trygge vår frihet og selvstendighet, slik at vi kan utvikle vårt demokrati som vi selv ønsker det og samarbeide med andre nasjoner slik det faller naturlig. Norge må derfor ha et sterkt og moderne forsvar, med den tjenestetid og de materiellanskaffelser dette betinger. De rullerende femårs forsvarsbudsjetter må ta tilstrekkelig hensyn til dette og følges opp. 

· Vår basepolitikk forutsetter fortsatt at forholdene legges slik tilrette at vi raskt kan ta imot hjelp fra våre allierte i en krisesituasjon. 
· Forsvaret av våre flyplasser må vies sterk oppmerksomhet i årene som kommer. 
· Forsvaret må settes i stand til å avvise krenkelser av norsk territorium også i fredstid. 
· De beredskapsavdelinger som settes opp for FN må øves regelmessig og holdes klare til innsats på kort varsel. Særlig må befalet kvalifiseres for tjeneste i FN ved internasjonale kurser og øvelser. 
· Det må settes strenge kvalifikasjonskrav både faglig og personlig til personell som leder informasjonsvirksomheten blant soldatene. 
· Befalskorpset undervisningstilbud, sivilt som militært, må styrkes. 
· Beordringssystemet må revurderes. Forsvaret settes bedre i stand til å oppfylle de forpliktelser systemet medfører. 
· Soldatenes sosiale tillegg og dagpenger må justeres i takt med prisutviklingen. 
· Forsvaret må settes i stand til å yte hurtig og effektiv hjelp til det sivile samfunn i katastrofesituasjoner. 
· Kvinnenes plass og oppgaver i Forsvaret klargjøres.
· Forsvaret må motivere de vernepliktige og gi dem større innflytelse på de trivselsmessige forhold i tjenesten. 
· Reglene for den politiske virksomhet i Forsvaret utformes slik at den kommer inn i åpne og faste former. 
· Fritak for ordinær militærtjeneste innrømmes av samvittighetsgrunner. Uenighet i den politikk vårt land fører godtas ikke som fritagelsesgrunn. 
· Sivilarbeidertjenesten må ordnes slik at sivilarbeiderne kan utføre et samfunnsgavnlig arbeid under sin tjenestetid. Sivilarbeiderne gis en opplæring i samsvar med dette. Sivilarbeidet må ikke legges opp slik at tjenesten er mindre byrdefull enn ordinær militærtjeneste. Sivilarbeideres tjenestetid bør derfor fortsatt være noe lengre enn den vanlige tjenestetid. 
· Det frivillige forsvarsarbeid må støttes økonomisk. Gjennom skoleverket, presse, radio og fjernsyn må en søke å gi nøktern informasjon om Forsvarets oppgaver og den rolle det spiller i vårt samfunn. 
· Det må sørges for at Sivilforsvaret til enhver tid er istand til å løse sine oppgaver. 

EF-samarbeidet
Samlingen av vest-europeiske land i de utvidede Europeiske Fellesskap vil ha positiv innvirkning på verdenssamfunnet. EF-landene, med sin lange demokratiske og humanistiske tradisjon, har vesentlige bidrag å gi. EF-samarbeidet er et forpliktende samarbeid mellom små og store land som beholder sin selvstendighet og egenart, og vil derfor stå frem som et alternativ til tradisjonelle maktblokker. 

Norge har voksende interesser av et nært samarbeid med Vest-Europa forøvrig. Det er ikke tilfredsstillende for Norge at vi ikke har full medbestemmelsesrett i dette samarbeid. Det er fortsatt Høyres syn at Norges interesser vil være best ivaretatt ved at Norge blir medlem av EF. Medlemskap gir de beste muligheter for å gjennomføre samfunnets felles mål på økonomiske, sosiale og distriktspolitiske områder og i miljøvernarbeidet. Medlemskap gir også de beste muligheter for å hevde Norges syn i internasjonale spørsmål og bidra til løsning av felles problemer. Høyre respekterer resultatet av folkeavstemningen, men vil arbeide videre for å skape økt tilslutning til det syn at Norge er best tjent med medlemskap i EF. Når det foreligger en tilstrekkelig bred oppslutning i folket, må forslaget om medlemskap reises påny. 

Norge er det eneste økonomisk utviklede land med alliansemessig forankring i den vestlige verden som ikke er medlem av EF. Under henvisning til denne helt spesielle stilling må Norge så sterkt som mulig utnytte de utviklingsmuligheter som en handelsavtale kan gi, for å styrke tilknytningen til våre alliansepartnere i Vest-Europa. 

· Norge må arbeide for en raskest mulig avvikling av de handelshindringer som en handelsavtale innebærer, og for en liberal praktiseringav begrensningsreglene
· Norge må arbeide for å oppnå nær og regelmessig kontakt med EF på felter som skipsfartspolitikk, miljøvern, teknologi og forskning, og i valutaspørsmål. 
· Norge må under henvisning til sin utenrikspolitiske og sikkerhetspolitiske plassering søke å oppnå konsultativ status i det utenrikspolitiske samarbeid mellom EF-landene. 
· Norge må satse på bred informasjon i EF-landene om norsk næringsliv og norske problemer og synspunkter. Vi må sikre oss fortløpende informasjon om utviklingen i Fellesskapene. 

Høyre legger særlig vekt på at Norge ved medlemskap kan spille en aktiv rolle i EF's samarbeid om miljøvern, distriktsutbygging, sosialpolitikk og effektiv kontroll av internasjonale selskaper. Dersom Norge blir medlem av EF, bør vårt land også støtte økonomisk og valutamessig samarbeid for å skape stabile vilkår for økonomisk virksomhet og planlegging, full sysselsetting og jevn økonomisk utvikling i økologisk forsvarlige rammer. Som medlem vil Norge videre kunne spille en positiv rolle ved utbyggingen av fellesskapets samarbeid med De forente Stater, de øst-europeiske land og med utviklingslandene, og derved medvirke til at Vest-Europa blir en drivende kraft i arbeidet for stadig mer omfattende og forpliktende samarbeid om verdensomspennende fellesproblemer. 

Svalbard og polarområdene
De arktiske og antarktiske områder blir viet stadig sterkere internasjonal oppmerksomhet. Det gjelder både generell forskning og undersøkelser med sikte på utnyttelse av naturressursene.

Norge har lange tradisjoner når det gjelder innsats i polarstrøkene. De nordlige landsdeler har dessuten næringsmessig tilknytning til Svalbard og havområdene omkring. Vi har også et særlig ansvar når det gjelder å ivareta de betydelige og spesielle naturverninteresser i disse områder. 

· Det utarbeides en samlet plan for norsk innsats i polarområdene. 
· Svalbard og polarstrøkene må fortsatt ikke utnyttes til militære formål. 
· Det utarbeides permanente internasjonale regler for utnyttelse av naturressursene i arktiske og antarktiske områder, slik at det særegne dyre- og planteliv blir bevart. 
· Staten må engasjere seg i norsk næringsvirksomhet på Svalbard i den utstrekning det er nødvendig for å trygge arbeidsplassene. 
· En forsvarlig utnyttelse av fiskeforekomstene må sikres ved utvidet undersøkelse og kartlegging av havområdene omkring Svalbard. 
· Staten må engasjere seg sterkere for å bedre levevilkårene for befolkningen på Svalbard. 
· Polarforskningen bygges ut og samles etterhvert ved Universitetet i Tromsø. 
· Det opprettes et eget kontor i statsadministrasjonen for polar- og Svalbardsaker. 

Samarbeid med den fattige verden
Det er nødvendig med en ny holdning for å medvirke til løsningen av de overveldende problemer utviklingslandene står overfor. 

· Norge bør fortsatt ta sikte på å oppfylle de mål for overføringer til u-land som er satt opp av FN's organer. 
· Norge bør gå inn for en kraftig sanering av u-landenes stadig voksende gjeldsbyrde. Den offentlige del av Norges u-hjelp må derfor i det vesentligste gis i form av gaver. 
· De offentlige norske overføringer må sikres maksimal utnyttelse, ved å settes inn i vel planlagte utviklingsfremmende prosjekter. 
· Økt støtte til det utviklingsarbeid misjonen driver. 
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
