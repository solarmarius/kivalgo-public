
Stortinget, 16. oktober 1996
Pressemelding fra Bjørn Hernæs (H) Medlem av forsvarskomiteen
Statens kantiner i "krig" med private kafeer og restauranter - Høyre vil ta saken opp i Stortinget
I en annonse i Aftenposten 15. oktober reklamerer Statens Kantiner for sine påstått populære koldtbordanretninger til private husholdninger og private firma. Prisen for den varen som tilbys tyder på at den er sterkt subsidiert. Ikke rart at den i så fall er «populær», for konkurrerende kafe- og restaurantbedrifter må betale kostnadene for sine varer gjennom egen inntjening.
Høyre vil sterkt protestere mot at Statens Kantiner fjerner seg fra det som bør være dens primære oppgave. Nå sprer Statens kantiner sin subsidierte virksomhet over hele landet. I den omorganisering til statsforetak som Stortinget har vedtatt foreslår Regjeringen i statsbudsjettet å bevilge hele l04 millioner kroner til selskapet. Dette viser hvor håpløs situasjon vil kunne bli for privat catering-virksomhet, med stor fare for arbeidsplasser rundt om i landet.
I Stortingsbehandlingen om Statens kantiner protesterte Høyre og Frp mot at «Statens kantiner benytter permisjonsstedene til overnatting, kurs og konferanser, ikke bare til ansatte i Forsvaret, men også til andre», og vi sa videre at «ingen deler av Statens kantiner må drive sin virksomhet slik at den fremstår med tilbud som virker konkurransevridende i forhold til private bedrifter.
Statens kantiner bør begrense som virksomhet til det som bør være dens hovedoppgave, nemlig å gi et velferdstilbud til vernepliktige soldater.
Høyre beklager at Statens kantiner ikke har tatt disse signalene på alvor. Høyre vil derfor ta saken opp i Stortinget og håper nå at også Kr.f. og Senterpartiet ser alvorlig på situasjonen, slik at det kan skapes flertall mot denne sniksosialiseringen av flere og flere virksomheter i Norge. Disse partiene snakker ofte pent om småbedriftene. De fleste kafe- og restaurantbedrifter er nettopp slike små bedrifter.
