
Stortinget, 14. oktober 1998
Per-Kristian Foss
Høyre krever revurdering av konjunkturavgiften
Høyre har i dag sendt brev til Finansminister Gudmund Restad der det bes om en revurdering av behovet for å innføre den foreslåtte konjunkturavgiften på investeringer i bygg og anlegg.
Konjunkturavgiften ble vedtatt i juni i år, som en del av den «pakken» statsministeren stilte kabinettspørsmål på. Utviklingen i økonomien siden vedtaket ble fattet tilsier imidlertid at det er nødvendig med en grundig vurdering av forholdene i bygge- og anleggsbransjen før det fattes vedtak om en eventuell konjunkturavgift.
All statistikk tyder på at aktiviteten i bygge- og anleggsbransjen allerede er begynt å falle. I følge SSB's siste rapport om konjunkturindikatorer for Norge var antall bygg satt i gang i august 1998 lavere enn på flere år, og det er også en klar nedgang i antall bygg under arbeid. Dette er utviklingen før vi har sett den fulle virkningen av høyere rente, og ikke minst, innføringen av en konjunkturavgift på toppen. Det er derfor mye som tyder på at det vil være et kroneksempel på et altfor sent gjennomført tiltak å innføre konjunkturavgiften nå.
«På bakgrunn av den utviklingen vi nå ser i bygge- og anleggsbransjen er det direkte oppsiktsvekkende at Regjeringen foreslår å gjennomføre konjunkturavgiften for 1999, uten å nevne med et ord utviklingen og prognosene for bransjen. Jeg har derfor funnet det nødvendig å be Finansministeren om en revurdering av behovet for å innføre konjunkturavgiften.» uttaler Høyres Per-Kristian Foss.
