
Stortinget, 12. oktober 1999
fra stortingsrepresentant Kjellaug Nakkim
ARBEIDERPARTIET OG ALKOHOLAVGIFTENE
- HVORFOR UTSETTE NEDSETTELSEN TIL REVIDERT NASJONALBUDSJETT?
Arbeiderpartiet har tidligere flagget høyt at en omlegging og reduksjon av alkoholavgiftene må til for å få omsetningen av alkohol inn i lovlige former og for å begrense grensehandelen.
Arbeiderpartiet har i disse dager fremmet krav om nødvendige omlegginger på statsbudsjettet for år 2000 som skal danne grunnlaget for de forhandlinger de skal føre med regjeringspartiene.
I dette dokumentet krever de en omlegging av alkoholavgiftene, men prioriterer dette ikke høyere enn at endringene først skal fremmes i revidert nasjonalbudsjett.
Reduksjon ned mot svensk nivå hører vi ikke lenger noe om.
Grensehandelen med Sverige har økt dramatisk og vil i år utgjøre nærmere 7,5 milliarder kroner. Undersøkelser viser at grensehandelen med alkohol har økt gjennom hele 1990-tallet. Regjeringen konkluderer også med at "Det viser seg at grensehandel generelt sett øker når prisforskjellene på alkohol øker." (St.prp.nr.1 1999-2000.)
Når Sverige fra nyttår trolig vil åpne for en prøveordning med lørdagsåpne Systembolag, samtidig som de svenske politikerne har indikert kraftige avgiftsreduksjoner i nær fremtid, sier det seg selv at grensehandelen med alkohol vil øke ytterligere
Opplysninger fra politi og tollvesen viser at omfanget av spritsmugling er i ferd med å bli et alvorlig samfunnsproblem. Regjeringen sier i statsbudsjettet "Ved siden av den legale omsetningen av alkohol er det for smuglersprit og hjemmebrent utviklet omsetningsmetoder som også har økt tilgjengeligheten av ulovlig sprit" .
Regjeringen prøver å trenere behandlingen av alkoholavgiftene ved å vise til ytterligere utredninger. Dette er tydeligvis Arbeiderpartiet nå enig i.
Høyre mener vi trenger handling og konkrete tiltak nå for å redusere grensehandelen og smuglingen. Det kan kun gjøres ved at alkoholavgiftene reduseres.
Høyre er av den oppfatning at så lenge avgiftsforskjellene mellom Norge og Sverige bare øker, vil den uregistrerte omsetningen gjøre det samme.
