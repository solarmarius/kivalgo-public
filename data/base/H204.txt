
Stortinget, 13. juni 1996
Pressemelding fra st.repr. Eva R. Finstad (H)
Skandaleprosjekt trekkes
Høyres faglige kritikk av regjeringens påbud om nitrogenrensing har ført frem. Berntsen foretar nå full retrett. Innbyggerne sparer et milliardbeløp.
Miljøvernministeren innrømmer nå at kravet om nitrogenrensing i Oslofjorden som ville kostet innbyggerne et milliardbeløp i økte utgifter er unødvendig. Statens Forurensningstilsyn (SFT) har i denne saken ikke greid å skille mellom fag og politikk. SFT og Berntsen lider med dette et voldsomt prestisjenederlag.
På bakgrunn av en faglig sett tvilsom rapport gikk SFT ut med krav om nitrogenrensing fra svenskegrensen til Lindesnes. Miljøverndepartementet hoppet på dette forslaget uten å foreta de aller selvfølgeligste kontrollspørsmål. Advarsler fra et samlet uavhengig forskermiljø ble ignorert. Da SFT og Miljøverndepartementet innså at forskningsrapporten de bygde vedtaket på ikke var holdbar, var saken blitt så prestisjeladet at departementet valge å "stå løpet ut". I Stortinget var det bare Høyre og FrP som påpekte at nytteverdien av rensetiltakene var udokumentert.
Eftersom flere fakta kom på bordet og protestene fra det uavhengige forskningsmiljøet, kommunene selv, og Høyre på Stortinget tiltok, ble saken bare mer og mer pinlig for Berntsen. Uten det engasjementet som bl.a. Høyre har utvist ville konsekvensen vært at enorme summer ville vært investert i renseanlegg uten særlig miljøeffekt. Hele miljøarbeidet ville da blitt stilt i vanry. Høyre håper at miljøvernmyndighetenes ubehjelpelige opptreden i denne saken ikke i for sterk grad har svekket muligheten for å få vedtatt nødvendige og fremtidsrettede miljøinvesteringer.
Det er en skandale at SFT i denne saken har blandet sammen fag og politikk". Tilliten til såvel SFTs som Berntsens vurderingsevne har med denne saken fått seg en kraftig knekk, avslutter Eva R. Finstad.
