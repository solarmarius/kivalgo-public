
Pressemelding, Høyres Stortingsgruppe, 4. februar 1998
Stortingsrepresentant Trond Helleland:
Ønsker forhandlinger med regjeringen om kontantstøtte
Høyre ønsker en modell hvor kontantstøtten blir utbetalt direkte til foreldrene. I denne barnetrygdmodellen skal alle få like store beløp uavhengig av omsorgsform og andre forhold. Dette gir den minst byråkratiske modellen, og mest reell valgfrihet for foreldre.
Høyre beklager at høringsnotatet fra Regjeringen om kontantstøtte ikke følger vårt forslag når det gjelder forvaltningsformen, men Høyre støtter innføringen av kontantstøtte for ettåringene fra 1. august og toåringene fra 1. januar 1999, og tar foreløpig sikte på en modell for barn inntil tre år. Spesielt viktig er det at prinsippet om at alle skal få kontantstøtte er slått fast.
Høyre mener at dette høringsutkastet er et grunnlag for forhandlinger om kontantstøtte og vi ser frem til en positiv dialog med Regjeringen.
