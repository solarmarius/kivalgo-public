
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
SOSIALISTISK
FRAMTID

Politisk informasjon fra Sosialistisk Folkeparti


Valgprogram 1973 - 77






A. INNLEDNING

1. Norge er økonomisk, politisk og militært en del av den kapitalistiske verden, et klassesamfunn der et lite mindretall eier og kontrollerer de økonomiske verdiene og produksjonsresultatet og derfor også har en politisk makt som umuliggjør folkestyret. 

2. Den moderne kapitalismen, med rovdrift på natur og mennesker, militær blokkpolitikk bygd på atomvåpen og imperialistisk utplyndring av fattige land, er en trusel mot menneskeheten. Kapitalismen skaper økende rikdommer og makt for noen få rike, men gir ikke trygghet, trivsel og rettferdighet for de brede lag av folket. Derfor må kapitalismen avskaffes og erstattes av et sosialistisk demokrati der folket eier samfunnets ressurser i fellesskap og forvalter dem gjennom direkte og desentralisert folkestyre. 

3. Kampen mot EF-medlemskap var en kamp mot kapitalisme og utenlandsk storkapitals innflytelse i Norge og en kamp for norsk sjølråderett og folkestyre. Folkets nei til medlemskap kan utnyttes til økt handlefrihet og til å sikre norsk kontroll over den økonomiske politikken, industripolitikken og distriktspolitikken med sikte på utjamning i levekåra og bevaring av bosettingsmønsteret. Framtidige avtaler med EF må ikke stå i strid med disse målsettinger. 

4. Sosialistisk Folkeparti vil føre folkets kamp videre i stortingsperioden 1973-1977 ved å bekjempe 
- kapitalens makt i det norske samfunn
- miljøødeleggelse og rovdrift på naturressurser
- norsk medlemskap i EF og NATO, atomopprustning 
- utbytting og undertrykking av de fattige land 
- utenlandsk infiltrasjon i norsk næringsliv 
- sentralisering, press og vantrivsel i byene 
- utarming av og fraflytting fra distriktene 
- diskriminering av kvinnene i arbeids- og samfunnslivet 
- strukturrasjonalisering, akkordjag og helsefarlig arbeid 
- lønnsnemnd og samordnede inntektsoppgjør 
- moms og andre usosiale skattesystemer

5. I stortingsperioden 1973-1977 vil SF kjempe for: 
- retten til arbeid, like kår for alle, uansett kjønn, yrke og bosted 
- likestilling mellom arbeidere og funksjonærer, kvinner og menn i arbeidslivet 
- å bevare bygdene og den spredte bosetting og øke sysselsettinga i bygdenæringene 
- samfunnets overtaking av banker, forsikringsselskaper og større bedrifter 
- makt til lokalsamfunnet, sjølstyre på arbeidsplassene og i utdanningsverket 
- nyttiggjøring av og vern om naturressursene i jordbruk og fiske 
- en fiskerigrense som faller sammen med kontinentalsokkelen 
- sosial boligbygging; bedre bomiljø, lavere bokostnader 
- nordisk samarbeid på selvstendig og alliansefritt grunnlag 
- politisk og økonomisk støtte til frigjøringsbevegelser
- hjelp til utvikling i fattige land, kamp mot nød og sult

6. SF vil videre arbeide for 
- å bryte med den økonomiske og militære blokkpolitikken og i solidaritet med verdens fattige og undertrykte folk kjempe for frigjøring for all undertrykking 
- å bygge et uavhengig sosialistisk Norge der folket har den reelle økonomiske og politiske samfunnsmakt og der kvinner og menn på like fot deltar i samfunnslivet. 

7. Sosialistisk Folkepartis stortingsrepresentanter er forpliktet av det program partiet har lagt fram for velgerne og av vedtak innenfor rammen av dette program i partiets demokratiske organer. 
Kampen for sosialismen kan ikke bli ført fram til seier bare gjennom Stortinget, men kamp innenfor og utenfor folkevalgte organer må gå hand i hand. Folkets egen innsats er den avgjørende faktor-det parlamentariske arbeidet må innordnes denne innsatsen. 

Partiets representanter i Stortinget, kommunestyrer o.l. verv er politisk og moralsk bundet til å følge partiets program, med mindre de på forhånd har reservert seg på enkelte punkter. 


B. Forsvars- og utenrikspolitikk.

1. Imperialismen og utviklingen innen det kapitalistiske verdenssystemet som Norge er en del av, er de viktigste truslene mot freden og folkenes livsinteresser. Vietnamkrigen, utviklingen av en union i Vest-Europa og konsentrasjon av økonomiske ressurser hos de flernasjonale storkonsernene viser hvorledes den nasjonale sjølråderetten angripes og hvordan mulighetene for å føre en økonomisk politikk til beste for folket undergraves med ulike midler. 

2. Men fordi det kapitalistiske verdenssystemet bare kan opprettholdes ved en stadig utvikling i strid med folkenes interesser, bygges det opp motsetninger som på lang sikt vil bringe det til oppløsning. Begynnelsen finner vi i den kamp som frigjøringsbevegelser, nasjonalistiske regjeringer og sosiale framskrittsregjeringer retter mot den USA-dominerte imperialismen og dens medspillere i mange land. 

3. Norge står på gal side i denne internasjonale klassekampen. Norge må bryte med dagens blokkpolitikk og gjennomføre tiltak for å løsrive seg fra den internasjonale kapitalismen. Norge må føre en handels- og skipsfartspolitikk som tjener de fattige folks interesser og er en støtte i deres kamp mot imperialismen. Arbeidet for et sosialistisk samfunn og kampen mot imperialismen er to sider av samme sak. 

4. Norge må ikke bli medlem av EF eller inngå avtaler som øker faren for medlemskap seinere. 

5. Norge må melde seg ut av NATO og føre en alliansefri utenrikspolitikk. Fremmede baser eller tropper må ikke plasseres på norsk område. 

6a. Kjernefysiske, biologiske og kjemiske våpen må aldri stasjoneres på norsk område og utgå av planene for forsvar av Norge. 

b. Norge må aktivt bidra til atomavrustning og gå inn for forbud mot enhver form for produksjon, prøving, lagring, spredning og bruk av atomvåpen. 

c. Befolkningen må til enhver tid få sannferdig og utførlig opplysning om hva en krig med ABC-våpen innebærer. 

7. SF går inn for militær avrustning av Norge gjennom gradvis nedtrapping av militærbudsjettet. Partiet er en overgang til et alliansefritt og nasjonalt kontrollert forsvar som et skritt i riktig retning. 

8. SF vil arbeide for at militærapparatet ikke skal kunne brukes mot arbeiderklassens organisasjoner og politiske kamp, SF går mot at militærvesenet baseres på vervet mannskap. 

9a. SF vil støtte initiativ som begrenser spenningen mellom stormaktsblokkene i Europa og legger grunnlaget for nedrustning og oppløsning av de militære blokkene. 

b. SF vil støtte bestrebelser på å øke de mindre staters handlefrihet og sjølråderett og vil motsette seg at Norge går inn i kollektive sikkerhetssystem som befester stormaktenes herredømme. 

10. Militære og sivile vernepliktige må ha rett til å organisere seg på fritt grunnlag og rett til å kjempe for sine krav, også gjennom streik. Dagpenger og familietilskott må til enhver tid dekke de reelle levekostnader. De vernepliktige må få større innflytelse over undervisnings- og velferdsspørsmål under tjenesten. Forskolen for sivilarbeidere må gjøres permanent og utbygges. Både sivile og militære vernepliktige må få opplæring i ikkevoldsmetoder. Vernepliktstida nedsettes til 9 måneder. 

11. Retten til å nekte sivilforsvarstjeneste og til militærnekting på politisk grunnlag må godkjennes fullt ut, og fredskorpstjeneste må godkjennes som alternativ vernepliktsform. 

12. SF går mot bevilgninger til overvåkingstjenester og vil så lenge overvåkingstjenesten finnes kreve full klarlegging av alle sider ved dens virksomhet. 

13. Norge bør i FN samarbeide med de fattige og mindre mektige stater for å trygge jordas ressurser mot utplyndring og rovdrift. Forbudet mot giftdumping i havene utvides til også å gjelde elvene. Norge må på FN-konferansen om "Havenes folkerett" gå inn for kyststatenes rett til å utvide fiskerigrensa. Norge bør i FN videre støtte kampen mot imperialistisk undertrykking og militær aggresjon og søke å hindre at Organisasjonen og dens underorganer blir brukt militært, politisk eller økonomisk til å motarbeide folkenes frigjøring.

14. SF støtter nordisk samarbeid, men motsetter seg planer som tar sikte på å tilpasse de nordiske lands økonomi til EFs økonomiske og politiske system. Videre motsetter SF seg tiltak som letter vilkårene for utenlandsk kapital eller styrker kapitalkreftenes stilling i Norden. 

b. SF går inn for å få avtalefestet Norden som atomfri sone. SF vil arbeide for at Norge, Danmark og Island trer ut av NATO slik at nordiske folk sammen kan utforme en alliansefri utenrikspolitikk. Norge må støtte Islands kamp for 50 mils fiskerigrense. 

15. Norge opptar diplomatiske forbindelser med Den Demokratiske Folkerepublikken Korea, Den provisoriske revolusjonære regjering i Sør-Vietnam og Kongeriket Kambodsjas nasjonale samlingsregjering og bryter forbindelsene med juntaen i Sør-Vietnam og Kambodsja. Norge anerkjenner Mosambiks Frigjøringsfront (FRELIMO), Folkebevegelsen for Angolas frigjøring (IMPLA), Det afrikanske uavhengighetsparti for Guinea og Kapp Verde-øyene (PAIGC) og Laos' patriotiske front (Neo Lao Haksat) som de eneste sanne representanter for folkene i Mosambik, Angola, Guinea-Bissau og Laos. 

16. Norge støtter de land og nasjonale folkebevegelser som forsøker å bryte med imperialismen og verne sine ressurser mot rovdrift. Norge bør konsentrere sin utviklingshjelp om land og folkebevegelser som gjennom sitt politiske system legger grunnlaget for en utvikling som kommer hele folket til gode. Bistanden bør gis i form av direkte kapitaloverføringer, faglig støtte eller på annen måte slik mottakeren selv ønsker som en del av sitt utviklingsprogram. 

b. SF vil bekjempe en norsk økonomisk politikk som innebærer utbytting av u-landa. Spesielt vil SF motarbeide at norske selskaper etablerer seg utenlands for å profittere på u-landas folk og ressurser. 

c. Norges handelspolitikk overfor u-landa må endres slik at den gir et varebytte på rettferdige vilkår, knyttet til langsiktige handelsavtaler med stabile priser for u-landas varer. Skipsfartspolitikken må ikke hindre u-landa i å utvikle egne handelsflåter. 

C. Økonomisk demokrati og industripolitikk

1. Økonomisk makt er politisk makt. Fordi de økonomiske ressurser og de viktigste produksjonsmidlene i Norge er konsentrert på få hender og de viktigste økonomiske avgjørelsene tas i bankenes og storbedriftenes direksjoner, er det ikke folket som rår i Norge, men kapitalen. 

2. Kapitalistenes disposisjoner sikter ikke mot folkets felles interesser, men mot profitt og makt. Dette er bakgrunnen for de største problemene i norsk samfunnsliv idag: 

3. Kapital konsentreres på stadig færre hender. 

4. Nyinvesteringer og utvidelser i næringslivet skjer i økende grad og alt for ensidig i sentralt beliggende byer og tettstrøk. 

5. Utenlandsk kapital eter seg inn i norsk næringsliv og flytter såvel økonomiske ressurser som innflytelse til maktsentra utenfor landets grenser. 

6. Lønnstakerne rammes økonomisk, fysisk og psykisk av en strukturrasjonalisering og effektivisering som tjener storkapitalens interesser. 

7. Store verdier sløses bort ved markedsføring og reklame, unødige investeringer og luksusforbruk. 

8. Samfunnet, dvs. skattyterne, må betale regningen for "utviklinga" i næringslivet, oppgavene vokser statlige og kommunale myndigheter over hodet, og vi får en "offentlig nød" i skarp kontrast til privat overflod for enkelte. 

9. Kapitalismen blir verken motarbeidet eller kontrollert av staten, men tvert imot stimulert ved at forholdene legges til rette for kapitalistisk "økonomisk vekst". 

10. Denne utvikling er i strid med folkets interesser. Distriktene rammes av fraflytting og utarming, byområder av overbefolkning og økende utbyggingsproblem når det gjelder boliger, skoler og veier, helsestell osv. Det konstante prispresset skaper inflasjon som rammer folk med vanlige inntekter og øker de økonomiske klasseskillene. Den materielle framgang har vært betydelig, men den reelle utjamning som arbeiderklassen har kjempet for er ikke oppnådd. Lønnsforskjellen er like stor mellom de høyt og de lavt lønnede som i 30-åra. 

11. Kampen for å bryte kapitalens makt må føres av folkets talsmenn i storting og kommunestyrer, men først og fremst av folket sjøl, på arbeidsplassene i by og bygd, i bøndenes, fiskernes og arbeidstakernes organisasjoner og ved aktiv innsats i lokalsamfunnet. 

12. Sosialistisk Folkepartis mål er et sosialistisk demokrati der folket i fellesskap eier produksjonsmidlene og rår over produksjonsresultatet, der naturressursene nyttiggjøres under hensyn til balansen i naturen, og kommende generasjoner, og verdiene som skapes fordeles på en rettferdig måte.

13. Sosialisme er ikke et sentralisert fåmannsvelde, makt til statlige direktører og byråkrater, og ikke dannelse av nye, priviligerte grupper, slik vi ser det i enkelte land.

14. Sosialisme er en dyptgående demokratisering av næringslivet og samfunnslivet, desentralisering av politiske avgjørelser til folket i små enheter, til de ansatte i bedriftene; like kår og rettigheter for alle.

15. SF vil i stortingsperioden arbeide ut fra disse målsettinger og bl. a. foreslå:

16. Samfunnet overtar eiendomsretten over banker, forsikringsselskaper og andre kredittinstitusjoner, handelsflåten, alle viktige samferdselsmidler, store skogeiendommer, storindustri, bergverk, malmleier, mineralrikdommer og energikilder.

17. Utenlandsk eierkapital i norsk industri løses ut, nye oppkjøp forbys.

18. Kredittvesenet desentraliseres og tjener distriktenes interesser innenfor rammen av en samlet plan for hele landet. Bare slik kan en sikre at kapital føres fra pressområdene til områder som trenger nye arbeidsplasser.

19. Nye statsbedrifter reises for å styrke næringsgrunnlaget der det trengs. Statsbedrifter som helt eller delvis er overført til private kapitalinteresser, tilbakeføres til samfunnseie.

20. Strukturrasjonalisering skal bare skje ut fra samfunnsøkonomiske vurderinger. Bedriftsklubbene og det offentlige skal dessuten ha full adgang til planer og regnskap.

21. Representasjon i formelle bedriftsorganer har hittil vist seg lite effektivt i kampen for sosialismen, og representasjonsveien har i alle tilfelle liten betydning så lenge arbeidstakerne er i mindretall. SF vil likevel delta aktivt i disse organer, fremme konkrete arbeidstaker-krav i dem og hindre at disse organene utvikler seg til rene klasse-samarbeidsinstanser. Retten til forhandling og inngåelse av lokale avtaler må gjelde alle sider ved arbeidsforholdene, arbeidsledelses-spørsmål, organisering av arbeidet, investeringene, rasjonaliseringstiltak, omplasseringer, innskrenkninger og personalpolitikken.

22. Tiltak for å begrense - om mulig avskaffe - reklame settes i verk. Forbud mot reklame for alkohol settes i verk straks. Forbrukerrådet gis større myndighet og utbygges organisatorisk. Kontrollen med lånekjøp forsterkes og garantitida økes til 3 år. Det innføres plikt til varefaktaopplysning for alle norskproduserte varer.

23. Lovforbud mot at aksjeselskaper og andre firmaer skal kunne yte økonomisk støtte til politiske organisasjoner og institusjoner.

24. Styrking av de sjølsysselsatte i jordbruk og fiske, bedring av vilkåra for samfunnsnyttige småbedrifter.

25. Initiativ, planer og beslutninger om produksjonsvirksomhet desentraliseres til kommunale og regionale næringspolitiske organ. Økt makt til slike organ vil gjøre det mulig å bygge ut et allsidig næringsliv med innslag både av industri og andre bygdenæringer, et næringsliv formet ut fra lokalsamfunnets behov.

26. På dette grunnlag utarbeides en samlet investeringsplan for hele landet hvor hver bransje som en helhet med plass til både store og små bedrifter, og med rasjonell utnytting av all produksjonskapasitet og arbeidskraft.

27. Staten stiller midler til rådighet for den type teknologisk og markedsmessig ekspertise som er ønsket av lokalsamfunnet og faglige organisasjoner.

28. Staten bygger opp omsetningsorganer, uavhengige av de store kapitalgruppene, til bruk bl.a. for lokale tiltak i industri og håndverk.

29. Staten må gripe inn ved nedleggelser enten ved å overta bedriften eller ved å skape alternative arbeidsplasser innenfor det lokalsamfunnet som rammes.

30. Olje og gass fra Nordsjøområdet ilandføres i Norge. Videreforedling skjer i størst mulig grad i Norge. Bruk av naturgassen til produksjon av elektrisk strøm prioriteres.

31. Fortsatt satsing på kraftkrevende industri må opphøre.

D. Arbeidslivet

1. Retten til arbeid må bli en realitet for alle og ha til siktepunkt å gjøre alle voksne mennesker til økonomisk sjølstendige og uavhengige individer med mulighet til å forene arbeid med familieliv, politisk og annen samfunnsaktivitet. Skjult arbeidsløshet må avskaffes. Det settes i gang undersøkelser av årsakene til omfanget av "skjult" arbeidsløshet blant kvinner og ungdom. 

2. Langpendlernes problemer tas opp på bredt grunnlag. Rett for alle til arbeid i rimelig nærhet av sitt hjem må være målet. 

3. Reelt demokrati i arbeidslivet gjennomføres ved at de ansatte får den avgjørende myndighet over ledelsen og organiseringen av arbeidet i bedriftene. Målsetting: Full styringsrett over alle deler av bedriftenes virksomhet til de ansatte og deres valgte representanter. 

4. All diskriminering i arbeidslivet fjernes. Forskjellsbehandling av arbeidstakere og arbeidssøkere på grunn av rase, kjønn eller alder forbys ved lov. Tillitsmennenes kontroll med praktiseringen av likelønnsprinsippet styrkes, de som har liten eller ingen lønnsglidning må sikres sterkere oppjustering av lønningene og alle tarifftillegg må bygge på likelønnsprinsippet. 

5. Arbeidsløse garanteres en årlig inntekt på 80% av gjennomsnittlig industriarbeiderlønn gjennom et offentlig fond basert på premier fra arbeidsgivere. All arbeidsformidling skal skje i det offentliges regi og gi kvinner og menn tilfredsstillende yrkesrettleiing, voksenopplæring og muligheter til arbeid uten diskriminering. 

6. Arbeidstida settes ned til 38 timer pr. uke. For skiftarbeidere og gruvearbeidere og andre i tunge og helsefarlige yrker settes arbeidstida til maksimum 33 1/2 time. I tillegg til ordinær feriegodtgjørelse betales et fast ferietilskott som er likt for alle. 

7. Framtidige arbeidsforkortelser tas fortrinnsvis ut i kortere arbeidsdag, for å gi muligheter til å forene yrkesarbeid med stell av barn og hjem, med videreutdanning, politisk og faglig aktivitet m.v. Som et første skritt på veien gis rett til redusert arbeidstid for kvinner og menn som har omsorg for små barn, for personer med redusert arbeidsevne på grunn av alder, sykdom eller annen funksjonshemming, som tar videreutdanning eller av andre grunner ikke kan arbeide full dag. Dersom lønnstapet ved slik redusert arbeidstid gir en inntekt som ligger under lovfestet minstelønn (se pkt. 8), kompenseres forskjellen gjennom tilskott fra det offentlige. Alle arbeidstakere med offentlige og politiske verv skal ha tilstrekkelig fri fra arbeidet med full lønn. 

8. Minstelønn for arbeidstakere som svarer til 90% av gjennomsnittlig industriarbeiderinntekt gjennomføres ved lov, likeledes full lønn under sykdom og svangerskap. Sykelønn regnes fra første dag. Permisjonstida ved fødsel forlenges til 6 måneder for moren. Faren får rett til 2 måneders permisjon med full lønn, maksimum kr. 4000,- for å ta en del av barnestellet og få mulighet til bedre kontakt med barnet. Permisjon gis også ved adopsjon. Yrkesvalghemmede har samme krav på økonomisk utbytte av sitt arbeid som andre og må skaffes vernede arbeidsplasser. Alle arbeidstakere med omsorg for små barn skal ha rett til fravær uten økonomisk tap når barna er syke etter samme regler som ved egen sykdom. Arbeidstakere med skolebarn skal ha fortrinnsrett til ferie i skoleferien. 

9. Arbeidervernloven må revideres og moderniseres for å hindre den helsemessige nedbryting av lønnstakerne som foregår i mange bransjer og bedrifter. Bestemmelsen om overtidsregler endres slik at det blir langt vanskeligere å få dispensasjon. Innføring av effektive vernetiltak i arbeidslivet må få langt høyere prioritet, særlig når det gjelder forgiftningen i visse industrier. Det må opprettes effektive inspeksjonsorganer med rett til å stanse bedrifter som ikke etterkommer vernepåbud. Bedriftslegen ansettes av bedriftsklubbene og lønnes av det offentlige. Tidsstudier forbys ved lov. 

10. Arbeidervernloven skal fastslå samme status for hovedverneombud som for bedriftsledelsens verneleder. Hovedverneombud og faglige tillitsmenn må ha rett til å stoppe utførelsen av ethvert arbeid hvis en vet eller har mistanke om at arbeidet er helsefarlig. Arbeidstakerne må ha rett til å innkalle egen ekspertise for å få vurdert forholdene på sin egen arbeidsplass. 

11. Krav til planlegging i bygningssektoren må skjerpes, slik at byggevirksomheten blir kontinuerlig. Kontrollen med forpleinings- og boligforhold for bygningsarbeidere må bli bedre. 

12. SF er enig i at Staten fortsetter utbyggingen av arbeidstilsynet. I tillegg må de folkevalgte arbeidstilsyn beholde sin politiske kontrollfunksjon. 

13. Streikeretten må utvides til også å gjelde lokale bedrifter i avtaleperioden. Bruken av lønnsnemnd, frivillig som tvungen, opphører. Loven om frivillig lønnsnemnd oppheves. §35, pkt. 7 i arbeidstvistloven - koblingsparagrafen - fjernes fra lovverket. 

14. Sjømannsloven endres slik at Arbeidervernlovens bestemmelser gjøres gjeldene også for arbeidstakere i handelsflåten. Bemanningsregler som reduserer mannskapsstyrken uten tilstrekkelig hensyn til sikkerhet og trivsel om bord bekjempes. 

15. SF vil sikre sjøfolks rett til samme leve- og miljøstandard som de som har sitt arbeid i land. Det gjennomføres rett til fri hjemreise etter 5 måneders tjeneste. Familiers besøksmuligheter om bord utbygges. Sjøfolks anskaffelse av bolig sikres, slik at fravær fra landet ikke stiller seg hindrende i veien. Aldersgrensen for sjømannspensjon senkes til 55 år. 
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
