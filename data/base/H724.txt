
Stortinget, 26. februar 1998
Pressemelding fra stortingsrepresentant Ingvald Godal (H)
Forsvarsplan med blandet innhold
Regjeringens langtidsplan for Forsvaret for neste fireårsperiode står til et forsiktig Godkjent, under forutsetning av at Regjeringen følger opp planens økonomiske forutsetninger i de årlige budsjetter. Hvis ikke Regjeringen finner pengene som skal til, er ikke planen verdt papiret den er trykt på, sier Høyres fraksjonsleder i forsvarskomiteen, Ingvald Godal.
Høyre er fornøyd med at Regjeringen understreker verneplikten og likhetsprinsippet, og er også tilfreds med at spørsmål om anskaffelse av nye fregatter nå ser ut til å kunne løses. Det er også positivt at det klart blir slått fast at tilleggsutgifter ved internasjonale operasjoner skal dekkes opp ved tilleggsbevilgninger, ut over de økonomiske rammer som planen forøvrig bygger på.
Det svakeste punkt i Regjeringens melding er Hæren, som allerede har måttet tåle en halvering i løpet av de senere årene. Nå kommer det signaler om at man kanskje ikke makter å opprettholde de forutsatte 6 brigader. Høyre kan ikke akseptere en ytterligere nedbygging av Hæren.
Høyre ser også alvorlig på at det i meldingen settes spørsmålstegn ved om antallet fly og antallet ubåter kan opprettholdes.
