
Høyres Stortingsgruppe, 29. oktober 1999
Inge Lønning
LITE KONKRET OM LÆRERREKRUTTERING
Regjeringens handlingsplan for lærerrekruttering motbeviser dessverre det gamle ord om at den ikke venter forgjeves som venter på noe godt. Vi har ventet lenge på Regjeringens plan, men resultatet er ikke mye å rope hurra for, sier Høyres fraksjonsleder i utdannelseskomiteen, Inge Lønning. Regjeringen våger åpenbart ikke å ta tak i det aller viktigste virkemiddel i arbeidet for å stimulere de beste til å velge læreryrket: et skikkelig løft når det gjelder lønn. Det er naturligvis et spørsmål som må avgjøres under lønnsoppgjøret, men i denne planen er det ikke et ord som gir noe signal om at Regjeringen innser at det er nødvendig å gjøre noe for å bedre lærernes lønninger. Det er også skuffende at Regjeringen ikke går lenger når det gjelder etterutdannelse og kompetanseutvikling for lærere.
Handlingsplanen har mange ord og gir et klart bilde av Regjeringens ønske om å gjøre noe med saken. Men det mangler mye på at Regjeringen viser en tilsvarende vilje til å følge opp sine gode intensjoner med konkrete tiltak. Det som er av konkrete ting i meldingen, er godt kjent fra før. De konkrete tiltak er hver for seg gode, men det er en illusjon å tro at denne handlingsplanen løser noe lærerrekrutteringsproblem. Nå blir det Stortingets utfordring å gjøre handlingsplanen mer konstruktiv. Den oppgaven er Høyres beredt til å ta fatt på  i tråd med de forslag som allerede er lagt inn i Høyres alternative budsjett.
