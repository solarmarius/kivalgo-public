
Oslo, den 16. desember 1999
JAN PETERSEN BER BONDEVIK REDEGJØRE FOR STORTINGET
Med bakgrunn i situasjonen som er oppstått i Telia/Telenor-saken, ber Jan Petersen om at Statsministeren redegjør om saken i Stortinget.
Vi krever at Statsministeren redegjør i Stortinget om hvordan det har vært mulig for Norge å havne i den situasjonen vi nå er kommet i. Det er nødvendig at vi får på bordet alle relevante opplysninger om det som er skjedd. Særlig viktig er det å få belyst Regjeringens forvaltning av eierinteressene etter at saken ble behandlet av Stortinget i mai i år. Like viktig er det at Statsministeren nå gir en redegjørelse for hvordan bruddet mellom Telia og Telenor skal håndteres. Av hensyn til Telenors fremtid, må Regjeringen orientere om hvilken strategi den har som eier av selskapet. Høyre vil nå presse på for at Regjeringen bruker fullmakten fra budsjettavtalen i fjor, hvor det ble bestemt at Telenor kunne delprivatiseres og børsintroduseres.
Denne saken viser at det er grunn til å sette spørsmålstegn ved måten det statlige eierskapet forvaltes på. Høyre vil derfor foreslå at Regjeringen ikke bare skiller klart mellom sine ulike roller, men også styrker eierkompetansen ved å samle ansvaret for forvaltning av statlige eierinteresser i ett departement. Det vil kunne bidra til at Staten i fremtiden forvalter eierinteressene bedre og mer helhetlig.
