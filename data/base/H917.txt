
Pressemelding, Høyres Stortingsgruppe, 23. august 1999
Stortingsrepresentant Ivar Kristiansen (H):
Uønsket kraftfôrmonopol i nord
Ingen i Nord-Norge eller Trøndelag kan være tjent med at Felleskjøpet (Norske Felleskjøp) får monopol på kraftfôromsetning til landbruket i de fem nordligste fylkene. Dette kan bli situasjonen, dersom Statkorn Holding ønsker å selge Stormøllen til Felleskjøpet, sier stortingsrepresentant Ivar Kristiansen (H), som er medlem i næringskomiteen.
I dag har bøndene i det minste to aktører å velge mellom i nord på kraftfôrsektoren. Å utvikle et monopol på kraftfôrsektoren i store deler av landet, vil landbruksnæringen neppe være tjent med. Kristiansen mener Konkurransetilsynet må vurdere konsekvensene av at Felleskjøpet overtar Stormøllen, og om nødvendig gripe inn for å sikre konkurransen. Kristiansen varsler samtidig at han vil ta saken opp med landbruksminister Kåre Gjønnes.
