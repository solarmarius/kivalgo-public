
Oslo, den 6. april 2000
Siri Frost Sterri (H):
Bistand til Zimbabwe
I bistandsdebatten den 2. desember 1999 tok jeg opp følgende problemstilling fra Stortingets talerstol:
I Zimbabwe har helsearbeidere nylig gått til streik på grunn av mangel på nødvendige medisiner og utstyr. Regimet bruker 3 mill. US-dollar i måneden på krig til støtte for president Laurent Kabilas vanstyre i Kongo, ifølge Washington Post den 21. november i år. Forsvarsbudsjettet i Zimbabwe var i 1998 på 471 mill. US-dollar. Vi vet at det har gått bistandsmidler til helseprogrammer i Uganda, Mosambik og Zimbabwe . Hvilke garantier har man for at disse midlene ikke er gått til noe annet enn det de var beregnet for?
Nylige hendelser i Zimbabwe viser at Robert Mugabes styre er kommet helt ut av kontroll. Mugabe styrer med jernhånd og har forsøkt å utvide sine fullmakter ved å gi seg selv ytterligere 12 år ved makten. Verdensbanken og det internasjonale pengefond holder tilbake hjelpemidler til landet.
Den forrige regjeringen gikk i budsjettproposisjonen inn for en mindre reduksjon av tilskuddposten på 10 millioner og foreslo å bevilge 50 millioner til landet. I budsjettdebatten sa daværende bistandsminister Frafjord Johnson at Regjeringen hadde håp om en bedring av situasjonen i landet.
Høyre vil på bakgrunn av den forverrede situasjonen i landet kreve en redegjørelse for hvordan midler er brukt i Zimbabwe og hva Regjeringen akter å foreta seg med landbevilgningen.
