
Stortinget, 11. november 1996
Pressemelding fra Jan Petersen, Høyres leder
Den norske kirke må få slippe politisk innblanding i ansettelsesspørsmål
Høyre ser med uro på det vedtak som er fattet på Arbeiderpartiets landsmøte om å påtvinge Den norske kirke å følge likestillingsloven. Jeg har forståelse for et bredt ønske om at flere kvinner må få slippe til som prester i Den norske kirke. Det ønsket deles av Høyre. Men dette spørsmålet dreier seg først og fremst om Kirkens selvstendighet, og frihet fra politisk innblanding i indre forhold.
Arbeiderpartiets landsmøte begår den feil at det legger for stor vekt på ordet stat og for liten vekt på ordet kirke i begrepet statskirke. Statskirkeordningen skal sikre den norske kirke som en åpen folkekirke, ikke legge Kirken åpen for politisk overstyring slik Arbeiderpartiet legger opp til i sitt vedtak.
Høyre har tillit til at Kirken lytter til signaler fra samfunnet, blant annet om synet på kvinnelige prester. Når Kirkemøtet har behandlet spørsmålet flere ganger, og poengtert ønske og behov for flere kvinnelige prester i Den norske kirke, burde det være et ytterligere signal til politikerne om å holde fingrene av fatet. Høyre beklager at Arbeiderpartiet ikke ser ut til å respektere kirkens rett til å styre i eget hus.
