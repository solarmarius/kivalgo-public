
Oslo, den 6. oktober 1998
Ansgar Gabrielsen
Statsbudsjettet: En rett venstre til næringslivet
Næringslivet må betale prisen for Regjeringens manglende evne til å stramme inn på offentlige utgifter. Det er klart etter at Regjeringens budsjettforslag ble lagt fram mandag.
«De foreslåtte skatte- og avgiftsøkningene viser at næringsfiendtlighet er blitt den lenge varslede sentrumsprofilens fremste kjennetegn. Økningene kommer på toppen av lønnsoppgjøret, renteøkningene og skatte- og avgiftsskjerpelsene på budsjettet for 1998 og risikerer å brekke ryggen på et næringsliv som mange steder kjemper i motbakke,» sier Høyres næringspolitiske talsmann, Ansgar Gabrielsen, i en kommentar.
«Regjeringens forslag om økte skatter og avgifter og reduserte veibevilgninger vil svekke næringslivets konkurranseevne over hele landet. Budsjettforslaget er derfor et svært dårlig utgangspunkt for forhandlinger med Høyre. Nedleggelser og tapte arbeidsplasser kan bli resultatet av Regjeringens politikk»,sier Gabrielsen.
Siden Bondevik-regjeringen tiltrådte har den lagt stadig nye byrder på næringslivet, særlig på småbedriftene. Her følger de viktigste gjennomførte og foreslåtte tiltakene:
Nye skjerpelser foreslått i statsbudsjettet Gjennomført i 1998
økning i skattesatsen fra 28 til 29 pst doblet formuesskatt på aksjer
økning i arbeidsgivers ansvar ved sykefravær til tre uker økt arbeidsgiveransvar ved sykefravær fra to uker til to uker og to dager
1,6 mrd kr i reduserte bevilgninger til veibygging i forhold til vedtatte planer 1,2 mrd kr i reduserte bevilgninger til veibygging i forhold til vedtatte planer
økte tobakksavgifter gir økt grensehandel økte avgifter på sukker, alkohol og tobakk ga økt grensehandel
fjerne hele refusjonsordningen for sjøfolk redusert refusjonsordning for sjøfolk
økt rederiskatt redusert kontraheringsstøtte
økt el-avgift på 2,5 øre/kWh økte bilavgifter
økt avgift på fyringsolje flyseteavgift
fortsatt konjunkturavgift i bygg og anlegg konjunkturavgift på inv. i bygg og anlegg
renteøkning på 4,5 pst
«Dette viser at løftene om en mer næringsvennlig politikk er ettertrykkelig brutt. Jeg hadde virkelig ventet noe annet av en Regjering som har sagt den vil prioritere små- og mellomstore bedrifter. For småbedriftene er budsjettforslaget til forveksling likt fjorårets næringspolitiske provokasjon fra Jagland-regjeringen», avslutter Gabrielsen
