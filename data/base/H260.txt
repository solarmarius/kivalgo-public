
Pressemelding 23. september 1996
Åpent møte, Finnsnes Hotell
23. september 1996, kl. 19.00
Jan Petersen, Høyres leder
-------------
Ny undersøkelse aktualiserer krav om kunnskap og kvalitet i skolen
I slutten av forrige uke fikk vi en ny bekreftelse på at Høyres virkelighetsoppfatning av den faktiske situasjon i norsk skole er riktig. Denne gang kom bekreftelsen i en svensk undersøkelse som viser at norske 14-åringer kommer dårlig ut i forhold til elever i andre land når det gjelder kunnskaper i matematikk, naturfag og lesning. Og denne svenske undersøkelsen er dessverre ikke enestående. I juni fikk vi f.eks. en undersøkelse som viste at mellom 6 000 og 10 000 elever forlater ungdomsskolen uten å kunne lese og skrive på en skikkelig måte.
Dessverre er vi blitt nokså vant med at Høyres påpekning av mangler i norsk skole jevnlig blir møtte med påstander om at vi driver med svartmaling. Den svenske undersøkelsen viser - jeg vil nesten si dessverre - at det ikke er svartmaling å påpeke at det er alvorlige mangler ved skolen. Den viser tvertimot at det er grunn til å ta påvisningene av svakt faglig nivå på alvor.
Høyre mener at grunnskolens viktigste oppgave er å formidle grunnleggende verdier, kunnskaper og ferdigheter. Målet er å heve kvaliteten i skolen - faglig, pedagogisk og sosialt - og derved utvikle en bedre grunnskole for ale elever. Nå vil mange kanskje si at dette ikke er noe spesielt for Høyre, og at vektleggingen av kunnskapsformidling er bortimot felleseie i dagens norske skolepolitiske debatt. Og jeg innrømmer villig at det er skjedd positive ting, men samtidig gjenstår det mye før kunnskaper og kvalitet får tilstrekkelig vekt. Debatten om det faglige innhold i seksårsreformen er etter min mening et talende eksempel på den motvilje - eller i beste fall skepsis - mot vektlegging av kunnskapsformidling som fortsatt er utbredt i vide kretser.
Høyre har gjennom år arbeidet for å få til en sterkere konsentrasjon omkring kunnskapsformidling og kvalitet. Bare i løpet av de siste par årene har vi fremmet en rekke forslag med sikte på å bedre situasjon. Dette gjelder f.eks.:
stadig gjentatte krav om større vekt på faglig innhold og stadig gjentatte krav om større adgang til differensiering og faglig fordypning, særlig på ungdomstrinnet
forslag om systematisk evaluering av elevenes faglige utvikling gjennom hele skoletiden, - med karakterer fra mellomtrinnet og ved jevnlig bruk av landsomfattende prøver i de viktigste fagene,
forslag om øket undervisningstimetall i grunnskolen, kombinert med en omprioritering av timefordelingen med sikte på å styrke undervisningen i norsk og matematikk. Høyre har bedt om særlige tiltak for å styrke norskopplæringen for elever med skrive- og lesevanskeligheter.
Etter Høyres mening er fastere kunnskaps- og kvalitetskrav en helt avgjørende forutsetning for at vi skal kunne virkeliggjøre enhetsskolen i den positive betydning av ordet: at vi skal ha en nasjonal grunnskole som sikrer alle elever et likeverdig utdannelsestilbud på tilfredsstillende faglig nivå.
Høyre er også opptatt av å styrke lærerutdannelsen. Til syvende og sist avhenger jo kvaliteten i skolens undervisning av læreren. Ytre forhold som læreplaner, timetall og læremidler er selvsagt viktige, men i siste instans er det den menneskelige ressurs - læreren - som er den aller viktigste «innsatsfaktoren» i skolen.
Høyre har derfor engasjert seg sterkt i arbeidet for å sikre at skolen skal ha lærere med så god faglig og pedagogisk kompetanse som mulig, kombinert med de menneskelige egenskaper som skal til for å kunne forhold seg til barn og unge, med høyst forskjellige forutsetninger, og med høyst forskjelligartet interesse for undervisningen.
Da Høyre i 1991 behandlet opplegget for lærerutdannelsen, gikk derfor Høyre inn for et opplegg som sterkere enn Regjeringen og stortingsflertallet la vekt på å styrke det faglige innhold i lærerutdannelsen. Høyre foreslo bl.a. en differensiert lærerutdannelse, slik at studievalget skulle bestemme undervisningskompetansen, eller med andre ord: lærerne bør etter Høyres mening spesialisere seg for barnetrinnet, mellomtrinnet eller ungdomstrinnet. Høyre gikk samtidig inn for at alle lærere som underviser i teorifag på ungdomstrinnet skal ha minimum ett års faglig fordypning i sine undervisningsfag.
Vi nådde ikke frem med disse forslagene i 1991, og har derfor tatt opp tilsvarende forslag flere ganger senere. Da Stortinget våren 1995 behandlet Høyres forslag om styrkelse av lærerutdannelsen, fikk vi noe større forståelse enn tidligere, men stortingsflertallet var fortsatt ikke beredt til å trekke konsekvensene av denne økede forståelse. Høyere akter ikke å gi opp, og vi håper oppriktig talt på å komme lenger i retning av en faglig styrkelse av lærerutdannelsen, når Stortinget skal behandle den nye utredningen om reformer i lærerutdannelsen. Det fortjener både lærere, foreldre og elever.
La meg til slutt nevne Høyres mangeårige arbeide for å styrke etterutdannelsestilbudene for lærere i grunnskolen. Det er jo ikke nok å sørge for at nye lærere får en fullgod utdannelse, - like viktig er det å gi de lærere som allerede er i skolen muligheter til faglig oppdatering. Også her har utviklingen vært langsom, men nå ser det heldigvis ut til at situasjonen er i ferd med å endre seg, ikke minst som følge av at Reform 97 forutsetter en betydelig satsing på etterutdannelse. Høyre vil derfor fortsette arbeidet for å få gjennomslag for en opptrappingsplan for faglig oppdatering av lærere i grunnskolen.
