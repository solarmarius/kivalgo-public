
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
II. PROGRAMMER OG VEDTEKTER



STORTINGSVALGET

     Arbeidernes Kommunistparti (m-l), AKP(m-l) har på sitt første landsmøte vedtatt å delta i høstens stortingsvalg. Som det går fram av vårt prinsipp-program, tror vi ikke at sosialismen kan gjennomføres gjennom Stortinget. Likevel anser vi det som riktig under de nåværende forholda å delta i stortingsvalg og bruke deltakelsen i folkets interesser.

     Partiet er forberedt på å stille liste i alle fylker. Samtidig er vi kjent med ønsket om en progressiv enhet ved valget som rår i breie lag av folket. Vi vil derfor gjøre vårt for å klarlegge mulighetene og grunnlaget for et frontsamarbeid ved høstens valg.

     Av de politiske sakene som partiet vil føre fram i årets valgkamp, vil vi blant annet legge vekt på følgende:

     - Fortsatt kamp mot EEC, mot å avstå suverenitet i den avtalen som skal undertegnes, mot forsøk på snikinnmelding.
     - Vekk med all moms på mat og kompensasjon for pris- og skatteøking.
     - Støtte til arbeidere i kamp, mot enhver form for voldgift. Støtte kravet om å trygge arbeidsplassene mot nedleggelser.
     - Støtte til de indokinesiske folkenes kamp. Krav om anerkjennelse av PRR.
     - Støtte til kvinnenes kamp mot all undertrykking.
     - Støtte kravet om øyeblikkelig utvidelse av fiskerigrensa til 50 mil.

     Partiets politikk på disse områdene og andre områder går fram av det arbeidsprogrammet som landsmøtet har vedtatt. Vi vil aldri spre myten om at Stortinget kan ordne opp i disse forholda. Det er bare den kampen folk sjøl fører som kan bringe resultater. Folket trenger kommunistiske tingrepresentanter for å avsløre myndighetenes forsøk på å omgå kravene og kreve de ansvarlige til regnskap for statens folkefiendtlige politikk i all offentlighet.

     Som parti vil vi gjennom valgkampen og eventuelt fra Stortingets talerstol vise at arbeidernes, bøndenes og fiskernes og andres lag av det arbeidende folket aldri kan sikres under kapitalismen, men bare under sosialismen. Vi vil også vise at parlamentarismen ikke er et system som gir folket det avgjørende ordet når politikken skal utformes.

     Landsmøtet gir Sentralkomiteen mandat til å forhandle om valgsamarbeid med andre partier, grupper og enkeltpersoner. Hensikten må være å forsvare folkets nei til EEC, å gi de progressive et klart alternativ til DNA/LO-ledelsen. Hvis det går i orden vil det svare til det sterke behovet for en slik enhet som finnes ute i folket.

     Vi er villige til å gå inn i en slik front dersom den virkelig er egnet til å mobilisere mye folk mot monopolene og imperialismen. Forutsetningene for øvrig må være:
   1) At fronten samler seg om noen viktige politiske spørsmål i dagskampen som det er brei enighet om, og at den tar stilling mot monopolkapitalen og imperialismen.
   2) Det må ikke være noen rein partiallianse, den må trekke med tillitsmenn fra fagbevegelsen, fra bonde- og fiskerorganisasjonene, kvinneorganisasjonene osv.
   3) De ulike partiene og gruppene må få en rimelig listerepresentasjon ut fra sin styrke og arbeidsinnsats.
   4) Alle partier og grupper må beholde sin uavhengighet og rett til sjølstendig opplysningsarbeid i valgkampen.

Landsmøtevedtak i Arbeidernes Kommunistparti (marxist-leninistene). 


ARBEIDSPROGRAM

INNLEDNING
     AKP(m-l) har ei langsiktig målsetting som er uttrykt i vårt prinsipprogram. Dette målet er det klasseløse samfunnet, og veien til det går gjennom sosialismen. For å nå fram til sosialismen må det arbeidende folket med arbeiderklassen i ledelsen gjøre revolusjon mot monopolkapitalen og opprette sin egen stat-proletariatets diktatur. Under denne statsformen bygges det økonomiske og sosiale grunnlaget for kommunismen.

     Monopolkapitalens diktatur tar forskjellige former i forskjellige land og til forskjellige tider. I Norge har det en borgerlig - demokratisk form. Gjennom kamp har folket oppnådd en del friheter (ytringsfrihet, organisasjonsfrihet osv.), men kapitalens utbytting av arbeidsfolk står ved lag. Fordi herredømmet ennå er fast i monopolenes hånd, står folket i den stillinga at det må forsvare seg mot stadige angrep på levevilkåra og rettighetene. Vi er ennå ikke i stand til å tvinge kapitalen i kne og sjøl diktere betingelsene for kampen. Vi er nødt til å kjempe der vi blir angrepet.

     Vi kommunister deltar i og vil gå i spissen for kampen for å forsvare rettigheter og levevilkår og for å oppnå bedre forhold under kapitalismen. Slike forbedringer er en god ting i seg sjøl, samtidig som kampen styrker den sosialistiske bevisstheten i arbeiderklassen og hele folket. Dermed bidrar den til å legge grunnlaget for å fjerne den grunnleggende årsaken til vanskene: den kapitalistiske utbyttinga. 

     AKP(m-l) har i sitt arbeidsprogram sammenfattet sin linje på ulike av folkets kampområder og stilt paroler for denne kampen. Parolene er en del av hele vår målsetning; å forene de ulike gruppene av det arbeidende folket i et kampfellesskap, og ikke å stille de forskjellige undertrykte gruppene opp mot hverandre slik sosialdemokratiet gjør.
     Vi kommunister hevder at det er bare massenes egen, aktive handling som kan bringe seier i kampen for dagskrava og i kampen for sosialismen. Derfor er det av avgjørende betydning at de ulike folkelige organisasjonene styrkes for å kunne føre denne kampen. Spesielt er det viktig å styrke fagbevegelsens slagkraft som klasseorganisasjon.
     Kampen for bedre kår under kapitalismen kan ikke vinnes i parlamentariske organer. Derfor kan heller ikke den kampen kommunistiske og andre progressive representanter kan føre i parlamentariske organer som kommunestyrer og storting bli annet enn et tillegg og en støtte til folkets egen kamp gjennom sine masseorganisasjoner.

     Arbeidsprogrammet er utformet ut fra en klasseanalyse av Norge i første halvdel av 70-åra. Det er derfor et dokument som vil forandre seg, og som bør forandres, ettersom kampen utvikles, nye forhold kommer i sentrum og styrkeforholda endres.


1. FULL STØTTE TIL FOLKENES FRIGJØRINGSKAMP

     AKP(m-l) solidariserer seg med alle krefter som bekjemper imperialismen og sosialimperialismen, med sosialistiske land som Kina, Albania, Nord-Korea og Nord-Vietnam (DRV), med folkene som fører frigjøringskrig mot utbytterne og med de små og mellomstore land som kjemper for sin nasjonale suverenitet og uavhengighet.
     AKP(m-l) vil arbeide for at Norge finner sin plass iverden blant de land som går mot supermaktene og imperialismen.
     Vi vil arbeide for at den norske anti-imperialistiskeopinionen blir brei og kraftig og at den øker støtten til de indokinesiske folkenes, det palestinske folkets og andre folks frigjøringskamper. 
     Vi krever at den norske regjeringa:
     - Anerkjenner PRR og Kambodsjas kongelige nasjonale enhetsregjering.
     - Bryter de diplomatiske forbindelsene med Saigonjuntaen. Ingen økonomisk støtte til quislingregimet, all hjelp til PRR og DRV.
     - Ikke gir noen form for støtte til de fascistiske regimene i Portugal, Hellas og Tyrkia.
     - Setter en stopper for storkapitalens støtte til de hvite regimene i det sørlige Afrika og øker støtten til frigjøringsbevegelsene .
     - Tar klart avstand fra Israels aggresjon og okkupasjon av arabiske folks jord. Regjeringa må avbryte alle former for støtte til den sionistiske staten Israel.
     - Gir politisk og økonomisk støtte til frigjøringsbevegelsene i Asia, Afrika og Latin-Amerika.
     - Støtter folkene i Irland og på Island mot britisk maktpolitikk.
     - Utvikler forbindelsene med de sosialistiske landene Kina, Albania,Nord-Korea og Nord-Vietnam.

2. VÅR NASJONALE SJØLRÅDERETT MÅ FORSVARES

     AKP(m-l) kjemper for å opprettholde den nasjonale sjølråderetten. Norge må bevares som suveren stat på tross av den norske herskerklassens ønske om å selge landet. Vårt parti er mot at det avgis nasjonal suverenitet til imperialistmaktene. Vi motsetter oss derfor også en politikk som tar sikte på å undergrave landets sjølbergingsevne og å gjøre oss militært eller økonomisk avhengig av imperialistmaktene .
     Derfor arbeider vi først og fremst for å hindre norsk innlemming i EEC eller andre pakter hvor vi mister den nasjonale sjølråderetten. Samtidig er det også viktig å hindre at handelsavtaler brukes som middel til å undergrave sjølråderetten. Landets handelsavtaler må alltid følge prinsippet om likeberettigelse og gjensidig fordel.
     Den nasjonale sjølråderetten må benyttes til å hevde Norges suverenitet på det militære området. NATO-medlemskapet må sies opp og NATOs utstyr og personell ut av landet. Ingen fremmede tropper, militære rådgivere eller fremmede baser må tillates plassert på norsk jord. Aggresjon mot landet må møtes med militær forsvarskamp -og på den andre sida må Norge verken delta i eller støtte angrepskrig overfor andre land.

     Suvereniteten kan bare sikres gjennom utbygging av norsk økonomi basert på prinsippet om å stole på egne krefter slik at landet materielt sett kan oppnå størst mulig uavhengighet av imperialistmaktene. Dette kan bare oppnås ved å sikre norsk kontroll over norske naturressurser og råvarer. Spesielt må retten til utnytting av olje- og energiressursene beholdes på norske hender. Fisket må trygges gjennom utvidelse av fiskerigrensa til minst 50 mil. Det er vår målsetting å hindre utenlandske imperialistiske etableringer i Norge.
     På den andre sida vil vi bekjempe norsk imperialisme. Det betyr at vi støtter land som kjemper mot norske rederes utplyndring gjennom fraktratene. Også land som reiser kamp mot andre sider ved norsk imperialisme vil vi støtte. Vi krever stans i den norske kapitaleksporten, som truer arbeidsplasser her i landet og spekulerer i lave lønninger i andre land, og går inn for oppgivelse av norske etableringer i utlandet.
     Som et ledd i utviklinga av norsk sjølstendighet må det norske pengesystemet gjøres uavhengig av USAs og Storbritannias kontroll.
     AKP(m-l) reiser og støtter krav om:
     - At folkets nei til EEC-medlemskap respekteres fullt og helt også i framtida. 
     - NATO ut av Norge. 
     - Nei til utenlandske etableringer i Norge. 
     - Utvidelse av fiskerigrensa til minst 50 mil, samt utvidelse av territorialfarvannet for å hindre imperialistmaktenes bevegelsesmulighet . 
     - Nei til utenlandsk plyndring av norske naturressurser. 
     - Uavhengig norsk pengesystem.

3. FORSVAR DE DEMOKRATISKE RETTIGHETENE

     Norge er et borgerlig demokrati, der folket formelt har allmenn stemmerett og andre demokratiske friheter. Men i virkeligheten styrer monopolene landet, og bestemmer politikken. AKP (m-l) ser likevel denne borgerlig-demokratiske styreformen som et bedre alternativ for folket enn monopolenes åpne, fascistiske diktatur. Den juridiske anerkjennelsen som finnes av ytringsfrihet, streikerett, organisasjonsfrihet osv. letter folkets kamp for sine interesser. De demokratiske rettighetene som folket har tilkjempet seg må ikke uthules, de må forsvares og om mulig utvides.
     I dag trues de demokratiske rettighetene av framstøt som har klare fascistiske trekk. Nye lover vil innskrenke folkets rettigheter. Militær- og politiapparatet styrkes. Det forekommer ulovlig politipraksis og militærøvelser der "fienden" er arbeidere og progressive. Løgnkampanjer mot de progressive i den reaksjonære pressa forsøker å skape politisk støtte for innskrenkning av de demokratiske rettighetene.
     AKP(m-l) vil mobilisere folket til forsvar for alle demokratiske rettigheter, og ser kampen for demokratiet som en svært viktig del av klassekampen. AKP(m-l) vil delta i forsvaret av Norge mot utenlandske angrep. Men det nåværende norske militærvesenet er bygget opp rundt en kjerne av reaksjonære borgerlige offiserer, og står i tillegg under kommando av vestlige imperialistmakter. Et slikt militærapparat er ikke noe "nasjonalt forsvar" som kan forsvare folket mot fremmed overfall. Makter som kan tenkes å undertrykke oss har jo til og med kommandoen over det!
     Derimot kan store deler av offiserskorpset brukes til å undertrykke det norske folket med vold. Militærøvelsene mot arbeidere og progressive viser at dette kan bli alvor. Opprettelsen av en stående brigade i Sør-Norge, som ikke kan rette seg mot noen ytre fiende, er et annet eksempel på det. Mer våpen i hendene på det reaksjonære norske offiserskorpset ser vi derfor ikke som noen sikring av folkets liv og frihet, men tvert imot som en trusel både mot demokratiet og den nasjonale sjølråderetten. Som et ledd i kampen for demokratiet fremmer vi derfor i dagens situasjon Lenins parole: Ingen bevilgninger til det borgerlige militærapparatet!
     Samtidig vil AKP(m-l), så lenge det borgerlige militærapparatet eksisterer, arbeide for soldatenes og det vervede personells rettigheter innafor militærvesenet - inklusive økte bevilgninger til velferdsformål. Dette må skje uten at det går ut over skattebetalerne, ved omprioritering av militærbudsjettet.
     AKP(m-l) vil støtte og delta aktivt i enhetsfronter for å forsvare de demokratiske rettighetene folket har tilkjempet seg under kapitalismen. Ethvert framstøt i retning fascisme og hardere undertrykking av arbeidsfolk og progressive må bestemt slås tilbake.
     AKP(m-l) krever:
     - Full organisasjons-, trykke- og talefrihet overalt i det norske samfunnet, også på arbeidsplasser, i det militære, på skoler og institusjoner. 
     - Bort med alle innskrenkninger i streikeretten. Bort med tvungen voldgift (lønnsnemd).
     - Ingen skal diskrimineres ved ansettelse, leie av bolig o.l.på grunnlag av politiske standpunkter, tro, nasjonalitet, hudfarge eller liknende forhold. Utenlandske arbeidere i Norge må få samme demokratiske rettigheter som nordmenn .
     - Uinnskrenket rett for folket til å gjennomføre møter og demonstrasjoner.
     - Bort med de deler av straffeloven som kan brukes mot progressiv, politisk virksomhet. Unntaks- og beredskapslovene må oppheves. Forslag om utvidet adgang til telefonavlytting o.l. må avvises. 4-timers loven må oppheves.
     - Slutt på bevilgninger til overvåkningstjenesten. Overvåkningspolitiets arkiv over norske progressive må tilintetgjøres.
     - Forbud mot svartelisting av progressive og av faglig aktive arbeidere, enten det skjer i offentlig eller privat regi.
     - Spesielle politistyrker som er satt ned for å slå ned demonstrasjoner må oppløses. Ingen oppretting av nytt rikspoliti.
     - Middelalderlige levninger i det norske statssystemet som statskirke og monarki erstattes med skille mellom kirke og stat og republikk.
     - Demokratiske rettigheter og rettssikkerhet for fanger: ytringsfrihet, organisasjonsfrihet, streikerett, skikkelig betaling for utført arbeid, forbud mot fysisk og psykisk mishandling av fanger. Rett til opplæring som gjør tidligere fanger skikket til å leve et normalt liv. 

4. FOR ARBEIDERKLASSENS INTERESSER - MOT MONOPOLENES PROFITT

     AKP(m-l) mener at arbeiderklassens kamp for sine daglige interesser er av uhyre stor betydning. For det første fordi vi ut fra vårt prinsipp om å tjene folket støtter enhver kamp som kan gi forbedring eller hindre forverring av massenes kår. For det andre er denne kampen viktig fordi den sveiser klassen sammen og gir den erfaringer og samhold som er helt nødvendig for at den skal bli i stand til å gjøre slutt på hele utbyttersystemet.
     Den daglige kampen kan gi seirer eller nederlag, men uansett vil den ikke fjerne utbyttinga. Det er bare sosialismen som kan gi arbeiderklassen varige resultater.
     I sin daglige kamp er det særlig viktig at arbeiderklassen er på vakt mot sosialdemokratenes forsøk på å verne om profitten ved å sette høytlønte arbeidere opp mot lavtlønte, arbeidere mot studenter, trygdede mot arbeidere osv. En må også Være på vakt mot myten om at staten er en nøytral mekler, fordi all erfaring viser at den alltid tjener profittinteressene . Med en slik grunnholdning reiser vi disse parolene:

     - Ved tariffoppgjørene må det kreves full kompensasjon for pris-, skatte- og produktivitetsøkning.
     - Momsen og andre indirekte skatter må bort. Vår første målsetning må være å få bort momsen på matvarer. De direkte skattene for alle lønnsarbeidere må senkes og progresjonsgrensene for vanlige lønninger heves. I stedet heves skatten på de storkapitalistiske foretakene og rikfolkene.
     - Reell prisstopp på alle viktige forbruksvarer. 
     - Lik lønn for likeverdig arbeid.
     - Heving av lønna i typiske kvinneyrker.
     - Kravet om kortere arbeidstid må innfris uten lønnssenkning.
     - Maksimumsgrense på 25 timer overtid pr. måned. 
     - Forbud mot tvungen overtid.
     - Maksimum 36 timers uke for skiftarbeidere.
     - Skiftarbeid - særlig nattarbeid - må stanses, unntatt der strengt produksjonstekniske eller livsviktige samfunnsmessige behov krever det.
     - Tidsstudier, det såkalte "personvurderingssystemet" og arbeiderfiendtlig rasjonalisering må stanses.
     - Trygge arbeidsplasser og arbeid for alle må bli realiteter. 
     - Monopolkapitalens nedleggelser og innskrenkninger av bedrifter må stanses. Staten må garantere fortsatt drift der det er nødvendig av hensyn til arbeiderne og lokalsamfunnet.
     - Økning av arbeidsløshetstrygden til tilleggstrygdens satser.
     - Skarpe straffereaksjoner overfor overtredelse av arbeidervernlovens bestemmelser.
     - Fagbevegelsen må stå hardt på kravet om vetorett til verneombud.
     - Granskning av helsefarlige arbeidsplasser under fagforeningskontroll.
     - Helserapporter fra arbeidsplassene må være offentlig tilgjengelige.
     - Forbud mot organisert import av arbeidskraft fra utlandet. Ingen diskriminering av utenlandske arbeidere i Norge. Fremmedarbeidernes demokratiske rettigheter må sikres. 

5. STYRK FAGBEVEGELSENS KAMPKRAFT

     Fagforeningene i Norge er landets viktigste og mest omfattende masseorganisering. Folket i Norge kan ikke effektivt forsvare seg mot monopolene og imperialismen - og heller ikke vinne virkelig framgang - uten at fagforeningene deltar aktivt i kampen.
     Det innebærer at de fagorganiserte må kjempe for å kvitte seg med høyresosialdemokratenes kvelende grep om fagbevegelsen.
     AKP(m-l) går skarpt i rette med alle synspunkter som går ut på å ta lett på arbeidet i fagforeningene eller bryte ut av dem. Ei slik linje vil bare tjene klassefienden og føre til at de progressive blir isolert. En må på den annen side ikke unnlate å se at arbeiderklassen også trenger andre organisasjoner enn fagforeningene, deriblant dens kommunistiske parti. I fagbevegelsen vil AKP(m-l) kjempe for bl.a. disse kravene:

     - Bort med tvangslovene i arbeidslivet-arbeidstvistloven, tvungen voldgift og lønnsnemnd.
     - Bort med alle deler i Hovedavtalen som hindrer klubber og foreninger i å kjempe for arbeidernes interesser.
     - LOs og forbundenes streikefond må benyttes i alle streiker.
     - Ettårige tariffavtaler -helautomatisk indeksregulering. 
     - Frie forbundsvise oppgjør.
     - Tariffavtaler må ut til uravstemning. Mot "kompetente" forsamlinger. Avtaler må kunne forkastes eller vedtas med simpelt flertall. 
     - Fram for en enhetlig og demokratisk fagbevegelse - bevar fagforeningenes enhet og sjølstendighet.
     - Grunnorganisasjonenes og medlemmenes innflytelse i LO må sikres.
     - Antallet representanter til LO-kongressen må økes kraftig.
     - Det må innføres demokratiske valg av representanter til kongressen. Distriktsmessige valg i alle store forbund.
     - Ingen tillitsmann må av staten eller kapitalen kunne pålegges taushetsplikt overfor medlemmene. 
     - Planene om sammenslåing til kunstige gigantforbund og oppløsning av forbundene må stanses.
     - Nei til lovfesta eller tariffesta tvangsorganisering.
     - Nei til kollektivt medlemskap i politiske partier.
     - Fagbevegelsen må utvikle kampfellesskapet med andre deler av det arbeidende folket mot monopolkapital og imperialisme.
     - Internasjonal solidaritet - aktiv støtte til kjempende arbeidere og undertrykte i andre land.
     - LOs målsetning må være et sosialistisk Norge. Dette må gjeninnføres i formålsparagrafen, og medlemmene må gis adgang til skolering i sosialismen.
     Fagbevegelsen kan ikke klare seg uten et visst antall lønnede tillitsmenn. Men slik forholda i Landsorganisasjonen har utvikla seg har det blitt reine privilegier ut av det for en del tillitsmenn. Slikt har skapt strebing og karrierejag som bare er egnet til å svekke fagbevegelsen. LOs fremste ledere har i dag en levestandard som ligger langt over medlemmenes. I de fagorganisertes interesse må dette uvesenet bekjempes. Lønnede tillitsmenn bør ha et lønnsnivå som svarer til lønnsnivået for dem de er tillitsmenn for. 

6. KAMP MOT RASERING AV LANDSBYGDA

     Kapitalismen utarmer landsbygda. Dette fører til rasering av produksjonsmidler og avfolkning av store områder. Det er i arbeiderklassens og folkets interesser å bekjempe denne utviklinga. Foruten de direkte tiltaka som rammer henholdsvis bønder, fiskere og andre som er knyttet til småproduksjonen - har staten en politikk for å avfolke store distrikter fullstendig. Gjennom sentralisering av offentlige tjenester og ytelser og strukturrasjonalisering sparer staten penger, mens monopolkapitalen øker profitten.
     De klareste uttrykkene for denne folkefiendtlige politikken finner en i landsdelsplanene, men også i Norsk Veiplan og nedbygginga av NSB. Problem som denne politikken skaper for folket gjenspeiler seg i mesteparten av arbeidsprogrammet. AKP(m-l) vil delta i aksjoner og kamper som retter seg mot denne politikken. Men spesielt ønsker vi å ta opp kampen gjennom støtte til bøndenes og fiskernes krav og kamp.

7. STØTTE TIL BØNDENES KAMP

     AKP(m-l) går mot statens og monopolkapitalens politikk med å rasere småproduksjonen på landsbygda for å presse folk til å ta arbeid i yrker som betyr større profitt for kapitaleierne. Dette betyr økt utbytting av arbeidsfolk. AKP(m-l) støtter bøndenes kamp for høyere priser for produktene fra produsent.
     Samtidig driver monopolkapitalen og staten en rovdrift på ressurser som bare tjener deres kortsiktige profittinteresser. Jordbruksarealer må ikke raseres slik at Norge blir avhengig av import av livsviktige landbruksvarer. Dette er i strid med sjølbergingslinja.
     AKP(m-l) retter derfor disse kravene til staten og vil arbeide for å få breiest mulig støtte for dem i folket:

     - Prisen på jordbruksvarer fra produsentene må heves.
     - Prisstopp må innføres på alt produksjonsutstyr til jordbruket.
     - Småbrukerne må ikke diskrimineres i prispolitikken.
     - Bort med momsen på bøndenes produksjon.
     - Full rett til inntektsfordeling mellom ektefeller på skattelikninga .
     - Bøndene må sikres samme feriemuligheter som lønnstakere.
     - Samme lånevilkår for små bruk som for store.
     - Sikring av minstepriser for småbruk, som gjør dem lønnsomme å drive.
     - Spesielle prissubsidier for småbruk - ingen "EEC-pensjonering" av bøndene.
     - Demokratiske avstemninger ved jordbruksoppgjørene.
     - Godseiernes store skogområder må eksproprieres og overføres til allmenninger eller statsskoger.
     - Nedskrivning av rentenivået på landbrukslån.
     - Kraftig nedskjæring av trygdeutgiftene hos små- og mellomstore bønder.

8. FORSVAR KYSTBEFOLKNINGAS LIVSGRUNNLAG. STYRK FISKERNES ORGANISASJONER

     Ressursene i havet utgjør en meget vesentlig del av livsgrunnlaget til folket langs kysten, særlig i Nord-Norge. Hva fisket betyr fremgår klart av den virkning et godt eller feilslått fiske får. Resultatet virker kraftig inn på både industri og handel.
     Når reine profittinteresser styrer fisket blir det rovdrift. I dag trues naturgrunnlaget av trål- og ringnotkapitalistene i Norge og utlandet. Mens fiskeressursene representerer livsgrunnlaget for det arbeidende folket i kystområdene, er det bare en sektor for kapitalplassering for de store kapitaleierne. En sektor som kapitaleierne ganske enkelt trekker seg ut av ved å plassere kapitalen i annen virksomhet når ressursene er tappet ut. Fiskeressursene, livsgrunnlaget for det arbeidende folket langs kysten, må også forsvares for å trygge mulighetene til sjølberging i framtida.
     Det alvorligste angrepet på fiskerne og kystbefolkninga i den senere tid, er monopolkapitalens og statens EEC- framstøt. Et annet framstøt er f.eks. Landsdelsplanen for Nord-Norge, som åpner for sentralisering og videre kapitalinntrengning i fiskeriene.
     For fiskerne har imidlertid kampen mot kapitalinntrengninga i fisket stått øverst på dagsorden i årtier.
     AKP(m-l) går mot monopolkapitalens og statens politikk som blant annet går ut på å rasere småproduksjonen i både fiske, tilvirkning og foredling. Hovedformålet i politikken med å presse de sjølstendige småprodusentene ut av fisket, er å bringe stadig større deler av fiskeriene inn i kapitalistiske produksjonsformer og under kapitalistenes kontroll.
     Dette medfører at folk fra å være forholdsvis sjølforsynte og uavhengige, blir pressa over i lønnsarbeid, i arbeid som gir større profitt til kapitalistene, og blir nødt til å kjøpe av kapitalistene alt de trenger til livets opphold. Ved denne proletariseringa "frigjøres" arbeidskraft, samtidig som markedene øker. 
     Mellomleddene i fiskeomsetninga gjør at mens fiskerne får elendige priser for den fisken de leverer, så må forbrukerne i byene betale det mangedobbelte. Dette forholdet svekker fiskerinæringa og legger nye byrder på det arbeidende folket. Både fiskere og forbrukere er tjent med en kamp for å senke profitten i mellomleddet. 
     AKP(m-l) retter derfor disse krava til staten, og vil arbeide for å få breiest mulig støtte for dem i folket:

I) Stopp rovdriften! Bevar ressursene i havet! 
  Derfor krever vi:
- Umiddelbar og ensidig utvidelse av fiskerigrensen til minst 50 nautiske mil. Utvidelse utover dette gjøres når det er nødvendig for å sikre særlig viktige banker. Skjerpet norsk vakthold langs grensa.
- At alle norske stortrålere må fiske utafor 12-milsgrensa. 
- Forbud mot oppfisking av ungfisk.
- At forurensninga, og særskilt forgiftninga, av havet stanses.

II) Bekjemp utenlandsk og innenlandsk spekulasjonskapital i de norske fiskeriene. 
  Derfor krever vi at:
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
