
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
PROGRAM
FOR   Norges
Kommunistiske
Parti



Vedtatt
på
Landskonferansen
20.-21. april 1963




Forord


Det norske folk har gjennom flere hundre år kjempet for nasjonal selvstendighet, demokrati og sosiale framsteg. Denne kampen har preget vårt lands historie.

De mange opprør fra norske bønder, håndverkere, arbeidere og andre befolkningslag i bygd og by mot de danske undertrykkere og deres norske hjelpere forteller om det. Om det vitner også frigjøringsverket i 1814 og Grunnloven, som gjorde slutt på den danske kongens og adelens herredømme i landet.

Eidsvollsverket var en politisk revolusjon som la grunnlaget for den nye klassens, borgerskapets herredømme. Grunnloven ga samtidig det arbeidende norske folk nye muligheter til kamp for å utvide de demokratiske rettigheter og for den nasjonale selvstendighet. Oppløsningen av unionen med Sverige i 1905 var sluttsteinen på en lang kamp for Norge som suveren stat.

Under den siste krigen sto det norske folk sammen i kampen for nasjonal frihet og demokrati mot de tyske imperialistene og quislingene. I dag står påny kampen for fred, nasjonal uavhengighet og en demokratisk utvikling i forgrunnen og kaller på bred samling i folket. Våre nasjonale og demokratiske tradisjoner er her en viktig kraftkilde.
*
Med den industrielle utvikling i siste halvdel av det forrige hundreåret begynte den norske arbeiderklasse å utvikle seg for fullt og skapte sine faglige og politiske organisasjoner.

Norsk arbeiderbevegelse har store tradisjoner og rike erfaringer i klassekampen. Den norske arbeiderklasse har ført en lang og hard strid både for å utvide de demokratiske rettigheter og for å bedre sine kår. Som et resultat av arbeiderbevegelsens samlede organiserte kraft er det oppnådd viktige sosiale framsteg som forkortelse av arbeidstida, lovfestet ferie, sosiale trygdeordninger og arbeidervernlovgivningen.

Arbeiderbevegelsen i vårt land stilte tidlig  s o s i a l i s m e n  som mål. Allerede Arbeiderpartiets landsmøte i 1889 vedtok en sosialistisk prinsipp-uttalelse om «Samfundets overtagelse av produktionsmidlene og produktionens ordning av samfundet.» Ideen om sosialismen ga arbeiderbevegelsen et selvstendig grunnlag, aktiviserte medlemmene og ga innhold og perspektiv også i kampen for dagens krav.

Men den sosialistiske målsetting og klassekampen som ble ført manglet en klar vitenskapelig forankring. Marxismens innflytelse i norsk arbeiderbevegelse var svak.

Den første verdenskrigen utløste en krise i den internasjonale arbeiderbevegelsen. Den sosialistiske internasjonalen brøt sammen og sosialdemokratiet svek alle løfter om kamp mot krigen. Men den russiske revolusjonen under bolsjevikenes ledelse skapte en fornyelse i arbeiderbevegelsen. En bølge av revolusjonære kamper gikk over Europa. Under disse vilkår ble Den Kommunistiske Internasjonale dannet og Det norske Arbeiderparti sluttet seg til den.

De store brytninger i arbeiderbevegelsen mellom marxismen og reformismen førte til splittelse i den politiske bevegelsen også i Norge. Da Arbeiderpartiet i 1923 brøt med Den Kommunistiske Internasjonale dannet venstrefløyen Norges Kommunistiske Parti.

Norges Kommunistiske Parti oppsto som en konsekvens av spaltningen i den internasjonale arbeiderbevegelse etter første verdenskrig og erfaringene fra den norske og internasjonale arbeiderklassens kamper. En ny tidsperiode var innledet, imperialismens og den sosialistiske revolusjons periode der overgangen fra det kapitalistiske til det sosialistiske verdenssystem finner sted.

De 40 år Norges Kommunistiske Parti har virket har bekreftet riktigheten og nødvendigheten av at den norske arbeiderklasse har et eget selvstendig kommunistisk parti. Partiet har alltid stått som en forsvarer av det arbeidende folks interesser og som en forkjemper for sosialismen. Det har stått og står blant de fremste i det norske folks kamp for fred, nasjonal uavhengighet og framsteg.
*

Norges Kommunistiske Partis landsmøte i 1953 vedtok en programerklæring om «Norges vei til sosialismen». Seinere landsmøter har utfylt den med uttalelser av prinsipiell karakter. Vi har funnet det riktig nå å utforme et nytt program, som viser hva Norges Kommunistiske Parti står for i kampen for fred, nasjonal uavhengighet, demokrati og sosialisme.

De viktigste aktuelle oppgaver i norsk politikk i dag ble stilt opp i det Arbeidsprogram som Norges Kommunistiske Parti vedtok på sitt landsmøte i 1961. Landsmøtet vedtok samtidig å gi en landskonferanse i partiet fullmakt til å vedta et samlet prinsipielt program. Det legges fram her som en veiviser, et program for hele det arbeidende norske folk i dets kamp for en bedre og tryggere framtid, for en fredelig vei til sosialismen.


NORGES KOMMUNISTISKE PARTI
L a n d s k o n f e r a n s e n  1963



for fred 
nasjonal uavhengighet
demokrati
og sosialisme


PROGRAM
FOR
NORGES KOMMUNISTISKE PARTI


Vårt grunnsyn

Norges Kommunistiske Parti står på marxismen-leninismens grunn.

M a r x i s m e n - l e n i n i s m e n  er den vitenskapelige kommunistiske teori som har Karl Marx og Friedrich Engels som sine grunnleggere. Dens filosofiske grunnsyn, dens verdensanskuelse og syn på samfunnsutviklingen er den dialektiske og historiske materialisme. Dette grunnsyn klarlegger de allmenne lover for utviklingen og de lover som spesielt gjelder for samfunnet.

Marxismen viser hvordan det ene samfunnssystemet avløser det annet i historien. Den viser hvordan et fåtall fikk eiendomsretten til de viktigste produksjonsmidlene og derved ble i stand til å leve og berike seg av det som det store flertall skaper ved sitt arbeid. Den viser hvordan urfellesskapets samfunn ble avløst av slaveholdersamfunnet, hvordan slaveholdersamfunnet ble avløst av føydalsamfunnet og dette igjen av det kapitalistiske samfunn. Den viser at heller ikke det nåværende kapitalistiske samfunn er evig. Fordi det kapitalistiske eiendomsforholdet står i veien for produktivkreftenes utvikling vil kapitalismen bli avløst av sosialismen. Dette har allerede skjedd i en tredjedel av verden.

Marxismen viser oss klassekampens rolle som drivkraft i samfunnsutviklingen. Framfor alt klargjør den arbeiderklassens revolusjonære rolle og historiske oppgave ved overgangen fra det kapitalistiske utbyttersamfunn til det sosialistiske samfunn som avskaffer utbytningen.

På vesentlige områder er den marxistiske teori blitt ført videre av Lenin. Han har gitt oss et grundig innblikk i kapitalismens siste og høyeste stadium - imperialismen, og de nye vilkår for klassekampen og overgangen til sosialismen.

Marxismen-leninismen blir stadig utviklet videre. Nå, da oppbyggingen av sosialismen og kommunismen er blitt virkelighet i en rekke land, og da folkebevegelsen mot imperialismen vokser, finner det samtidig sted en veldig utbredelse av marxismen-leninismens ideer. Den blir et stadig skarpere våpen for framstegskreftene i hele verden.

Marxismen-leninismen gir dypere innsikt i vilkårene for arbeiderklassens og folkets kamp og de erfaringer som er høstet i kampen. Det gjør det mulig for det kommunistiske parti å forene folkets dagsaktuelle krav med den mer langsiktige kamp for å virkeliggjøre sosialismen.


En verden i overgang fra kapitalisme til sosialisme

Kapitalismen

Kapitalismen er et samfunnssystem der en tallmessig liten gruppe - kapitalistklassen - eier de viktigste produksjons- og finansmidlene: råstoffer og viktige naturrikdommer, fabrikkene, de store skog- og jordeiendommer, handelsflåten og andre transportmidler, bankene og forsikringsselskapene. Det store flertall av arbeidende mennesker - arbeiderklassen - eier ikke produksjonsmidler, men må selge arbeidskraften til kapitalistene mot lønn for å leve.

Fordi kapitalistene eier produksjonsmidlene får de også herredømmet over alt som arbeiderklassen framstiller. Ved sitt arbeid skaper lønnsarbeideren et overskudd, en merverdi, som kapitalisten tilegner seg uten vederlag som profitt. Kapitalisten utbytter lønnsarbeiderne. Motivet for kapitalistisk produksjon er en stadig opphoping av profitt. Kan ikke produksjonen gi profitt, har ikke kapitalistene interesse av den. Mesteparten av rikdommen som lønnsarbeidet skaper - kapitalen - samles i hendene på de større kapitalister.

Under kapitalismen utvikler produksjonen seg sprangvis og blir stadig avbrutt. Høykonjunktur følges av økonomisk krise, oppgang avløses av nedgang og depresjon. Kapitalistenes bestrebelser på å øke produksjonen uten noen grense, kommer i motsetning til det forhold at forbruket under kapitalismen begrenses av de trange rammene for folkets kjøpekraft. Overproduksjonskrisene viser at kapitalismen ikke er i stand til å gi fri bane for produksjonens utvikling. De viser at det moderne samfunn kunne framstille mange flere produkter til å bedre leveforholdene for de arbeidende mennesker, dersom produksjonsmidlene ble brukt for å tilfredsstille alle samfunnsmedlemmers behov i stedet for å trekke ut kapitalistisk profitt. De tiltak som under kapitalismen settes i verk mot krisene, kan ikke avskaffe dem. Krisene kan bare avskaffes når produksjonsmidlene går over fra privateie til samfunnseie.

Under kapitalismen kan det ikke skje noen jevn utvikling av de forskjellige bedriftene, næringsgreinene, landsdelene eller landene. Noen kapitalistiske bedrifter, industrigreiner, områder og land blir liggende tilbake, mens andre rykker framover. På dette grunnlag oppstår betydelige misforhold og viktige motsetninger.

Under kapitalismen har staten med alle sine maktmidler - militære 
styrker, politi, domstoler og administrasjon-som grunnleggende funksjon å opprettholde det bestående kapitalistiske samfunnssystem. De som har den økonomiske makt, har den virkelige makt i staten. Et lite fåtall hersker over flertallet. Dette gjelder ikke bare når staten åpent undertrykker de borgerlige friheter, men også under et borgerlig demokrati der det arbeidende folk har formelle friheter som de kan bruke i kampen for bedre kår og et nytt samfunn.

I sin første periode spilte borgerskapet en revolusjonær rolle i kampen mot de gamle føydale forhold. Kapitalismen skapte veldige produktivkrefter-temmet naturkrefter, tok i bruk maskiner, dampskip, jernbaner, elektrisitet og telegraf og gjennomførte utallige andre tekniske omveltninger. Kapitalismen drev utviklingen framover. Borgerskapet kjempet den gang også for demokratiske rettigheter. I mange land gikk borgerskapet i brodden for nasjonal frigjøring.

Våre dagers kapitalisme har ført til en så stor samling av kapital som aldri før. Det oppstår monopolforbund av store kapitalister. De behersker markedet, avskaffer den "fri konkurranse" og fastsetter monopolpriser. Monopolene får en veldig makt som de bruker for sine interesser. De søker å få et stadig fastere grep om staten og øker sine profitter med hjelp av den. Det oppstår statsmonopolistisk kapitalisme.

Våre dagers kapitalisme er blitt en hindring for fri utvikling av moderne teknikk. Dette blir særlig merkbart nå, da menneskeheten går inn i en tidsalder med veldig vitenskapelig og teknisk omveltning, med utnytting av atomkraft, utvikling av kjemien, automatisering av produksjonen, erobring av verdensrommet og andre vitenskapelige landevinninger. Produktivkreftenes vekst krever stadig sterkere at de blir løsrevet fra de lenker den kapitalistiske eiendomsrett legger på produksjonen.

Storproduksjon erstatter småproduksjon. Det foregår stadig videre spesialisering og automatisering. Bedrifter og greiner av næringslivet blir mer og mer knyttet sammen. Motsetningen skjerpes mellom produksjonens samfunnsmessige karakter og den omstendighet at et fåtall eier de viktigste produksjonsmidlene og tilegner seg produksjonsresultatene. Det blir mer og mer nødvendig med samfunnsmessig ledelse av produksjonen for å utnytte de tekniske muligheter til å gjøre livet lettere, tryggere og rikere for menneskene.

Våre dagers kapitalisme forsterker i veldig grad den ujevne økonomiske utvikling. Noen land går raskt forbi andre på det industrielle område. Den ujevne økonomiske utvikling er også forbundet med en ujevn politisk utvikling. Det skjer en stadig endring av styrkeforholdet mellom de store kapitalistiske land, noe som skjerper motsetningene mellom dem.

Våre dagers kapitalisme er imperialistisk: De store kapitalistiske monopolene kjemper for nyoppdeling av råstoffområder, avsetningsområder og maktområder. De største imperialistiske land streber etter verdensherredømme. Dette fører til nasjonal undertrykkelse, militarisme og krig. En stor del av produksjonen i samfunnet ødsles vekk til militære formål.

Våre dagers kapitalisme er en stadig fare for verdensfreden. Med de våpen som nå er kjent er den en mer dødelig trusel mot menneskeheten enn noen gang før. Den er den største hindring for folkenes nasjonale frihet og uavhengighet. Den er en fare for de demokratiske rettigheter og en fiende av folkets kamp for større frihet.

Alt dette viser at kapitalismen i våre dager forlengst har utspilt sin positive rolle i historien. Den er en samfunnsordning i oppløsning, såvel økonomisk som politisk og ideologisk. Oppløsningen gjenspeiles også i de kapitalistiske lands kulturliv. Litteratur, film og annen kunst forflates. Mye av kulturlivet preges av forfall og pessimisme.

Kapitalismen skaper selv de materielle forutsetningene for sosialismen - storproduksjonen, og den skader også sin egen banemann - arbeiderklassen. Før eller seinere vil de arbeidende mennesker i alle land ha avskaffet kapitalismen og innført 
sosialismen.

I sin tid ble føydalismen og adelens herredømme avløst av kapitalismen og borgerskapets herredømme. Nå er tida kommet til å avskaffe kapitalismen og erstatte den med sosialismen, med det arbeidende folks herredømme.


Sosialismen

Sosialismen er et samfunnssystem der det ikke lenger er mulig for noen å leve av å utbytte andre. Produksjons- og finansmidlene eies ikke lenger av noen få rike privatpersoner. Finansmidlene og den alt overveiende del av produksjonsmidlene tilhører samfunnet, folket i fellesskap som stats- eller samvirkeeiendom. Inntektene fordeles etter arbeidsinnsats i produksjon og annen samfunnsnyttig virksomhet.

Sosialismen avskaffer den kapitalistiske konkurranse og profittmotivet i produksjonen. Den skaper vilkår for planøkonomi og stadig voksende velstand. Bare sosialistiske eiendomsforhold trygger en full utnyttelse av produktivkreftene til gagn for folket. Motivet for den sosialistiske produksjon er å tilfredsstille folkets stadig voksende materielle og kulturelle behov.

Sosialismen gjør slutt på anarkiet i produksjonen, de økonomiske krisene, arbeidsløsheten og fattigdommen ved at deres hovedårsak, den private eiendomsrett til produksjonsmidlene, er avskaffet.

Sosialismen gjør slutt på den forringelse av menneskeverdet og den kulturelle forflatning som kapitalismen fører med seg. Sosialismen gir virkelige vekstmuligheter for kulturelt liv og menneskelig utfoldelse for alle ved å oppheve borgerskapets dirigering og innsnevring av kulturlivet. Alle gis like muligheter til utvikling av sine anlegg og interesser. Hele folket får del i en kultur som blir stadig rikere og gjør livet stadig lysere og bedre.

Sosialismen gir virkelig demokrati ved at de bredeste lag av folket trekkes med i statens styre og stell.

Sosialismen sikrer menneskeheten varig fred og folkene selvbestemmelsesrett fordi den avskaffer imperialismen og stiller alle nasjoner på like fot. Med framsteg i teknikken og vitenskapen og høyningen av menneskenes samfunnsmessige bevissthet og moral, vil det sosialistiske samfunn gradvis vokse over i  k o m m u n i s m e n. Kommunismen er en klasseløs samfunnsordning der alle produksjonsmidler blir enhetlig folkeeiendom og alle samfunnsmedlemmer blir sosialt likestilt. Samfunnet vil da være rikt nok til å tilfredsstille fullt ut alle behov for mat, klær, boliger og andre vanlige materielle og kulturelle behov. Fordelingen av disse goder skjer ikke lenger i forhold til den innsats den enkelte yter, men etter behovene hos de enkelte samfunnsmedlemmer. Derfor vil det store prinsipp herske: Fra enhver etter evne- til enhver etter behov.


Fra kapitalisme til sosialisme
Vi lever i den tidsalderen da overgangen fra kapitalismen til sosialismen finner sted. Denne overgangen begynte med den sosialistiske revolusjonens seier i Russland 1917. I mellomkrigstida var det bare ett land med et sosialistisk samfunnssystem. Det hadde et innbyggertall på om lag 8 prosent av jordas befolkning. I dag har en rekke land revet seg løs fra kapitalismen og bygger opp sosialistiske og kommunistiske samfunn. I dag er sosialismen et verdenssystem og omfatter vel en milliard mennesker, om lag 35 prosent av hele menneskeheten. Sovjetunionen har nå begynt å sette ut i livet et storslagent program for kommunismens oppbygging.

Det sosialistiske verdenssystem frambringer en stadig større del av verdens industriproduksjon. Ved felles innsats vil det om ikke lenge overgå det kapitalistiske verdenssystemet når det gjelder industri- og jordbruksproduksjonens absolutte omfang, og deretter gå forbi de økonomisk mest utviklede kapitalistiske land i produksjonsnivå pr. innbygger og i levestandard. Det sosialistiske verdenssystemet som er i rivende vekst, vinner stadig nye framganger på det tekniske, kulturelle og vitenskapelige område.

Det er blitt en internasjonal kraft som øver en mektig innflytelse på de politiske forhold i verden. Det har skapt reelle muligheter for å løse nåtidens viktigste spørsmål på en ny måte, til gagn for fred, demokrati og sosialisme. Veksten i det sosialistiske verdenssystem skaper gunstigere vilkår for overgangen til sosialismen i andre land.

Det sosialistiske verdenssystem er et enhetlig system. Det består av likeberettigede suverene stater som er knyttet sammen ved et økonomisk grunnlag og en statsordning av samme type, ved en enhetlig ideologi og en felles interesse av å forsvare seg mot anslag fra imperialismen. De har et stort felles mål: kommunismen.

Sosialismen er gjennomført under ledelse av arbeiderpartier som står på marxismen-leninismens grunn. Erfaringen bekrefter hva marxismen-leninismen har påvist: Kapitalistene er overflødige og en hindring for utviklingen. Det arbeidende folk styrer staten og økonomien bedre enn kapitalistene, fordi det går ut fra folkets vel og ikke et fåtalls snevre profittinteresser.

Sosialismens, demokratiets og fredens krefter vokser og får stadig større overvekt over de imperialistiske krefter. De økonomiske og politiske motsetninger i kapitalismen øker. Det sosialistiske verdenssystem er i ferd med å bli den avgjørende faktor i den historiske utvikling. Dette er det viktigste særtrekk ved vår tidsalder.

Den første verdenskrig utløste den allmenne krise i kapitalismen. Det er en altomfattende og kronisk krise i en tid da kapitalismen preges av veldige rystelser og da de sosialistiske omveltninger og de nasjonale frigjøringsbevegelser mot imperialismen finner sted.

Den andre verdenskrig førte til en ytterligere skjerping av den allmenne krise og svekket imperialismen betydelig. Denne annen etappe i kapitalismens krise var fram for alt preget av at sosialismen forvandlet seg til et verdenssystem og at motsetningene mellom de imperialistiske stormakter og kolonifolkene ble skjerpet.

Kapitalismens allmenne krise har nå trådt inn i en tredje etappe. Om denne nye etappe-som ikke er oppstått i forbindelse med noen verdenskrig - vitner den avgjørende endring i styrkeforholdet på verdensarenaen til fordel for sosialismen, kolonisystemets sammenbrudd, de stigende motsetninger mellom de utviklede kapitalistiske land, skjerpingen av klassemotsetningene i kapitalismen og skjerpingen av motsetningene mellom monopolkapitalen og folket. Det er nå ennå klarere enn før at kapitalismens allmenne krise framfor alt er en krise i det imperialistiske system.

De mest aggressive imperialistiske kretser tar åpent sikte på å erobre tilbake imperialistenes tapte posisjoner. De prøver med nye metoder å gjenopprette sitt herredømme i de tidligere koloniland. De drømmer om en restaurering av kapitalismen der den for alltid er avskaffet. Militarismen og opprustningen forsterkes. Ennå er imperialismen farlig for menneskeheten. Ennå truer den med å styrte oss ut i en ny, ødeleggende krig.


Krig eller fred  -  det store spørsmål for menneskeheten i dag

Vi lever i en verden med veldige vitenskapelige oppdagelser og tekniske oppfinnelser. Menneskeheten er stilt overfor muligheter som aldri før.

Verden er trådt inn i atomalderen. Vitenskap, teknikk og produksjon, kan sikre alle mennesker et liv i velstand og et kulturelt oppsving, som overgår alt hva vi tidligere har drømt om, dersom disse krefter stilles i fredens tjeneste. Den veldige vitenskapelige og tekniske utvikling vil føre til uoverskuelige ødeleggelser, dersom disse krefter slippes løs i krigens tjeneste. En kjernefysisk krig vil bety en fare for hele menneskeheten, verden kan bli forvandlet til en forgiftet ruin. For Norge- med dets utsatte stilling som NATO-land - vil en slik krig bety total undergang.

Imperialismen er den eneste kilde til krigsfare. Aggresjonens og krigens hovedkraft er i dag den amerikanske imperialisme. Den utgjør den største trusel mot verdensfreden. Storfinansen og militaristene i Sambandsstatene har opprettet aggressive blokker som NATO og andre. Mange steder i den kapitalistiske verden finnes militære støttepunkter og baser, der det er stasjonert amerikanske tropper. Flere steder fører imperialistene krig mot folk som kjemper for sin frihet. Gjenreisningen av militarismen i Vest-Tyskland er en alvorlig trusel mot freden.

I tidligere tider da kapitalismen behersket verden, var krig uunngåelig. Men i dag eksisterer det en mektig sosialistisk verden som et vern for freden. På tidligere koloniområder fører nye, uavhengige stater en aktiv antiimperialistisk politikk som fremmer fredens sak. Også andre nøytrale land er sterke fredsfaktorer. Over alt vokser folkenes innsats for fred. Det er oppstått krefter som er i stand til å forpurre imperialistenes planer. Menneskehetens gamle drøm om en verden uten krig og militarisme kan bli til virkelighet. E n  n y  v e r d e n s k r i g  e r  i k k e  l e n g e r  
u u n n g å e l i g.

Kommunistene ser sin fremste oppgave i å kjempe for å bevare og trygge verdensfreden.

For å bevare freden i verden er det nødvendig rned samlet og aktiv opptreden av alle fredskrefter. Ingen meningsskilnad i politiske, religiøse og andre spørsmål må hindre en slik samling.

Hovedmidlet for å sikre varig fred er hel og full avrustning. Ved besluttsom kamp må imperialistene tvinges til å imøtekomme dette folkekravet. Alle kjernefysiske våpen må forbys. Alle baser på fremmed jord må legges ned og alle militære blokker må oppheves. Kolonisystemet må avskaffes fullstendig. De midler og resurser som frigjøres ved avrustningen nyttes til sivil produksjon, boligbygging, helsevesen, skoler, sosiale tiltak og forskning.

I den sosialistiske del av verden finnes ingen klasser og grupper som kan være interessert i å utløse krig. Sosialismen behøver ikke og vil ikke bruke krig for å utbre sine ideer. Sosialismen trenger freden for å sette alle krefter inn i arbeidet med å skape bedre kår for menneskene på alle områder.

F r e d e l i g  s a m e k s i s t e n s   mellom stater med forskjellig samfunnsordning er i dag en nødvendighet for menneskeheten. Fredelig sameksistens eller katastrofal krig-slik stiller historien spørsmålet.

Fredelig sameksistens betyr:

Avkall på krig som middel til å løse internasjonale tvistespørsmål. Alle konflikter mellom statene løses gjennom forhandlinger. Likeberettigelse og gjensidig forståelse mellom statene.

Ikke-innblanding i andre lands indre saker. Hvert folk må ha rett til nasjonal frihet og til selvstendig å avgjøre alle spørsmål for landet sitt. Respekt for alle lands suverenitet og territoriale ukrenkelighet. Utbygging av det økonomiske og kulturelle samarbeid på grunnlag av likhet og gjensidig fordel.

Fredelig sameksistens betyr ikke at den ideologiske strid mellom det gamle og det nye, mellom kapitalismens og sosialismens ideer opphører. Den betyr ikke en forsoning mellom den sosialistiske og den borgerlige ideologi. Tvert om. Under den fredelige sameksistens vil kampen for de sosialistiske ideers seier forsterkes.

Fredelig sameksistens betyr ikke at klassekampen svekkes. Tvert om. Den skaper gunstigere vilkår for en utfoldelse av denne kamp i arbeiderklassens interesser. Den øker mulighetene for en fredelig overgang til sosialismen. Politikken for fredelig sameksistens bidrar til å styrke sosialismens stilling.

Sosialismens seier i hele verden vil for alltid fjerne årsakene til enhver krig. En av arbeiderbevegelsens største historiske oppgaver er å avskaffe krigen og grunnlegge evig fred på jorda.


Norge i dag
Norges vei til sosialismen

Det norske samfunn i dag

Norge er en del av det kapitalistiske verdenssystem. Det er ingen imperialistisk stormakt, men et lite kapitalistisk land som står i økonomisk, politisk og militært avhengighetsforhold til de store imperialistiske land.

All rikdom i vårt land er et produkt av norsk natur og generasjoners arbeid og slit. Men denne rikdommen - naturrikdommene og produksjonsmidlene-eies og beherskes i hovedsaken av et lite mindretall, 5 prosent eier 75 prosent av all formue. 

This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
