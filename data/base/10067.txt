
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
ALP - Hva står det for?
Hva vil vi?
av


Erik Gjems-Omstad                     Arve Lønnum
Parlamentarisk leder ALP                                Formann ALP


Forord
Mange har spurt hva Anders Langes Parti til sterk nedsettelse av skatter, avgifter og offentlige inngrep egentlig står for. 

Det blir sagt at ALP ikke har noe program.

I dette lille skrift har vi søkt å gjøre rede for ALP's synspunkter i viktige samfunnsspørsmål. 

Det kan være delte meninger om hvor omfattende og detaljert et partiprogram skal være. 

Vi mener at programmet først og fremst skal befatte seg med prinsipper, ikke med detaljer angående konkrete saker. 

Det er prinsippene som viser retningen i den konkrete verdens utallige detaljer. 

Ikke desto mindre vil det også være behov for detaljutredninger. Dette vil vårt Fagutvalg ta seg av, og det vil senere komme særpublikasjoner om dette. 

For å gjenta: Vi befatter oss denne gang med hovedprinsippene.  

Oslo, august 1975.  
Forfatterne.  



Generell holdning til samfunnet og dets styring
     Vi vil begynne med et fenomen ALP har støtt på helt fra starten, nemlig beskyldningene for å være et nazistisk-fascistisk parti.  
     Etter valget i 1973 ble det av meget gode grunner stille med dette. Men så har de ondsinnede rykter dukket opp igjen, dels takket være advokat Almås' skriverier, dels takket være TV programmet «På sparket».  
     Det burde ikke ha vært nødvendig å ta slikt alvorlig, men vi er blitt nødt til å gjøre det. Enkelte av våre medlemmer har nemlig fått klar beskjed om at de vil bli trakassert bort fra arbeidsplassen dersom de åpent bekjenner seg til et nazi-parti som ALP.  
     Dette gir oss anledning til å si noen ord om ALP's generelle holdning til samfunnet og dets styring. Vi minner om vår formålsparagraf som lyder: Sterk nedsettelse av våre skatter, avgifter og offentlige inngrep. Dertil slår den fast at ALP bygger på Grunnloven, med dens garanti om trosfrihet, trykkefrihet, ytringsfrihet og rettsvern for den enkelte. Frimodige ytringer om statsstyrelsen skal være enhver tillatt.  
     Derav følger: ALP vil ha en stat hvis makt er begrenset i et samfunn av frie, selvstendige borgere.  
     Det må være ganske klart at et parti med et slikt formål vil vende seg mot enhver ideologi som sikter mot en totalitær stat, mot en diktatur- og politistat, slik kommunismen, nazismen og fascismen har gjort og vil gjøre det.  
     Det ALP vil, er at staten skal være borgernes venn, ikke deres fiende og eneveldige herre.  
     Altså: Vårt syn på staten er rett og slett like uforenlig med nazisme, fascisme og kommunisme som ild og vann.  
     Dette være sagt uten at vi i ALP går inn for et nytt landssvikoppgjør her i landet. Dette anser vi oss ferdig med. Det vi går imot, er dem som idag hylder totalitære statsidealer.  


Formynderstaten - Byråkratistaten
     Men vi i ALP vender oss mot en overmektig stat hvor vi enn møter den, også den stat som idag vokser fram rett for våre øyne, med den omseggripende sniksosialisering og gradvise overgang til et statskapitalistisk samfunn. For åpenlyst skal det ikke gjøres, for da ville folk protestere. Nei, forsiktig, litt idag, litt imorgen, som når vi gir ungene en vond medisin.  
     Denne stat lærer vi nå å kjenne gjennom den stadige strøm av offentlige inngrep, påbud og restriksjoner, håndhevet av et stadig voksende byråkrati.  
     Tiltagende offentlige inngrep og voksende byråkrati er to sider av samme sak. Det ene kan ikke eksistere uten det annet. Flere inngrep, flere funksjonærer. Flere funksjonærer, flere inngrep.  
     Til slutt blir hele byråkratisystemet så omfattende at alle, det selv innbefattet, mister oversikten.  
     Men ett vet vi: Systemet blir stadig dyrere, for Parkinsons lov virker slik at vi får mindre og mindre igjen av effektivt arbeid. Vi må betale stadig mer til det offentlige, men får beholde stadig mindre av det vi selv tjener. Selv folk med vanlige inntekter må derfor be det offentlige om hjelp.  
     Når vi i ALP påpeker dette, bebreider vi selvsagt ikke den enkelte funksjonær, men selve systemet. Vi retter jo heller ikke anklagen mot den enkelte menige soldat i et militærdiktatur, og ikke mot den enkelte politimann i politistaten. Den enkelte funksjonær er selv fange i systemet, akkurat som soldatene i militærdiktaturet. 
     I vår formynderstat er det liten trøst å finne i det faktum at det manes fram i humanismens, velferdens og utjevningens navn.  
     Den voksende offentlige administrasjon må til, for først å kreve inn de høye skatter og avgifter, for dernest å føre pengene tilbake til dem som har betalt dem inn, gjennom utallige tilskuds-, støtte- og subsidieordninger. På den måten blir byråkratiet til, men som et fordyrende mellomledd, dessverre. Det store byråkrati er selve formynderstatens symbol, dens hjørnesten.  


Representerer byråkratiet egentlig noen fare - og hvilken
     Historien lærer oss:
     Når et mektig, offentlig byråkrati først er skapt, vil det like sikkert som vannet strømmer mot havet, før eller senere havne i hendene på en liten sentral gruppe, maktglade personer, som vil benytte det allerede eksisterende byråkrati til egne formål, til å dominere hele folket. La oss ikke glemme hvordan det velsmurte prøyssiske embedsverk falt i Hitlers hender.  
     Dette skjer uansett hvor velmenende de politikere var som opprinnelig skapte systemet, om det var sosialister, sosial-liberale, Senterparti-folk, Kristelig Folkeparti-folk eller hva de måtte kalle seg.  
     De nye makthavere vil nok ikke bruke slike gammelmodige navn. De vil alltid vite å finne på passende nye  begreper, skapt av tiden og situasjonen. Men en ting kan vi være sikre på: De vil kalle seg folkets sanne venner, de vil påberope seg folkets sanne interesser. De vil være folkeførere i den store stil.  
     Fram for alt kan vi være sikre på sluttresultatet: Umyndiggjørelsen av den enkelte mann og kvinne, massemennesket, likhetsmennesket, den store hop som marsjerer i takt på makthavernes kommando fordi ingen lenger tør opponere.  
     Vi i ALP er redd for denne utvikling. Vi tror den vil skape en mennesketype som er fremmed for oss, og helt forskjellig fra de ansvarsbevisste og innsatsvillige enkeltmennesker som skapte den velstand og den frihet vi idag nyter godt av.  
     Men er det ikke for sent? Lar det seg overhodet gjøre å bremse opp, enn si snu strømmen?  
     Vi sier som Ibsen: Vi spørger kun, vårt kall er ei at svare.  
     La oss stanse litt å se på dagens samfunn.  


Enkeltmennesket i dagens samfunn
     Det er særlig grunn til å stanse litt ved enkeltmenneskets situasjon idag.  
     Først: Det fenomen som benevnes fremmedgjøring, og som sier så meget som at enkeltmennesket føler seg isolert.  
     Ikke rart at det er slik.  
     Vi opplever jo alle flukten fra hjemmet og familien. Vi opplever oppløsningen av familiebåndene.  
     Vi ser flukten fra lokalsamfunnet og småbedriftene, til byene og storbedriftene. Vi hører om pendlingen og jojotilværelsen. Derav følger ubønnhørlig rotløsheten, anonymiteten og massemennesket.  
     Ikke til å undres over at avstanden øker mellom individet og dem som styrer, både i samfunnet og bedriftene. Ikke rart at avmektigheten hos den enkelte blir større og større.  
     Den jevne, alminnelige mann har mistet fotfestet.  
     Spør dere selv om ikke dette er sant.  
     Men skal vi snu dette, må vi tilbake til familien, tilbake til hjemmet, tilbake til lokalsamfunnet, tilbake til småbedriftene, tilbake til det som gir fotfeste.  


Velferdens egentlige pris: den personlige frihet
     La oss dernest se på et annet aspekt av vår moderne velferdsstat, medaljens bakside, velferdens egentlige pris, den personlige frihet.  
     I oss alle er blitt indoktrinert en kravmentalitet som går ut på at samfunnet skal sørge for alt.  
     Samtidig som alle venter å få sine krav oppfylt, blir alle innstillet på selv å yte mindre og mindre, ha mest mulig fritid. Resultatet ser vi best i sykehusene. Det blir vanskeligere og vanskeligere å yte hjelp, for det blir færre og færre som er villige til ubekvemt arbeid. Men vi burde ikke klage over formynderi når vi samtidig forlanger at samfunnet skal sørge for oss på stadig nye felter. Da selger vi vår rett og plikt til å være selvstendige, voksne mennesker for en tilsynelatende vennlig barnepikes omsorg. Alle som er med på å be samfunnet om noe, er med på dette, og de har ingen grunn til å klage på skatter og avgifter.  
     Staten skal altså gi oss alt. Da må den også ha all makt. Den må jo overta alt som heter produksjon og fordeling. Men staten gjør ikke dette gratis. Den vil til gjengjeld ha din lønn og dermed din frihet.  
     Dette er individets selvovergivelse. Dette er Esau som selger sin førstefødselsrett. Dette er helt og totalt å overlate sin skjebne i andres hender. Prisen er den personlige frihet.  


Noe å tenke på for «kjøleskapsgenerasjonen»
     Det kjennetegner velferdsstaten at folk blir mer og mer likeglad med politikk, bare de får sine materielle krav oppfylt. Folk er fornøyde med bilen, med TV og med de andre statussymboler.  
     Ikke rart at ungdommen kaller oss for «kjøleskapsgenerasjonen», en generasjon uten åndelig horisont og idealer. Ungdommen spør: Hva gavner det et menneske om det vinner all verden, når det tar skade på sin sjel?  
     Vi spør: Er dette samling om verdier?  


Ungdommens opprør
     Se bare på skolen og situasjonen ved våre universiteter og høyere læresteder.  
     Skoleungdommens opprør springer klart ut fra dens skuffelse over sin foreldregenerasjons materialistiske livsholdning.  
     Ungdommen føler seg forrådt. Den har ikke fått noe å tro på, noe å arbeide for, noe å leve for.  
     Derfor kjeder den seg midt i velferdsstatens overflod, som den betrakter som en selvfølge.  
     Så gjør den da opprør mot sine foreldre, autoriteten, disiplinen, pliktfølelsen, karaktersystemet, og alt som skulle stabilisere velferdsamfunnet, både på den sivile og militære front.  
     For ungdommen fortoner idag alt seg bedre enn velferdssamfunnets kjedsomhet. Da heller terror og vold, for den er spennende. Da heller gerilja, for den appellerer til offerviljen.  
     Så er da skolen ikke lenger et sted der elever kommer for å lære, men en samlingsplass for ungdom som ikke har noe livsinnhold. 
     Den er blitt en anbringelsesanstalt for uvillige ungdommer, plassert der av statushensyn.  
     Men da er det ingen grunn til å være fortørnet over at skolene og universitetene er blitt arnesteder for organisert misnøye med vår livsform, for revolusjonære grupper som vil omstyrte nettopp det velferdssamfunn vi er så stolte av.  
     Burde ikke dette få oss til å stusse, spørre om vi er inne på gale veier, om den materialistiske velferdsstat har spilt fallitt, om den gir oss stener for brød.  
     Sprengler fant det treffende uttrykk: «Untergang des Abenlandes».  


Kravet om trygghet
     Men hva angår det oss om studentene bråker, vil mange si. Vi er ikke interessert i deres teoretiske diskusjoner.  
     Vi vil ikke ha noen revolusjon. Vi er interessert i de nære ting: En trygg arbeidsplass, en noenlunde sikker økonomi, hjelp hvis vi blir syke, pensjon når vi blir gamle.
     Vi vil ha det trygt omkring oss, ha våre hus og hjem i fred, og et stabilt samfunn med passe autoritet og faste normer for vårt liv.  
     Kort sagt: Vi ønsker trygghet. Vi ønsker ikke de store forandringer, for egentlig er vi konservative av legning, ja, så konservative at vi sjelden forlater den vei vi til dagligdags går.  
     Og får vi valget mellom frihet og trygghet, velger vi tryggheten.  
     Men hvordan er det så med tryggheten? Vi ser at arbeidsløsheten truer, at arbeidsplasser er i fare, at små bedrifter gir opp, at hermetikkindustrien stanser, at konfeksjonsindustrien ikke klarer seg, at gruver må innstille driften, at fiskeren ikke får solgt fisken, at tankflåten legger opp, for det er økonomisk krise i de land som skulle kjøpe av oss. 
     Og prisstigningen fortsetter og fortsetter. Å legge tilside sparepenger nytter ikke lenger.  
     Ja, slik er det med tryggheten her hjemme, og vi finner neppe noen trøst ved å kaste blikket rundt i verden, til Afrika, Sør-Amerika, Asia, Midt-Østen, India, Portugal og andre steder.  
     Vi kan nok ønske oss tryggheten, men vi får den ikke gratis. Noen må sørge for den.
     Spørsmålet er bare hvem som skal gjøre dette.  
     Kommunistene har svaret klart. Dette er elitepartiets sak. Den jevne, alminnelige mann har intet i politikken å gjøre. Det er jo likevel ikke mer enn 1 % av et lands befolkning som er politisk interessert. Flertallet ønsker bare å bli styrt.  


Tror vi egentlig på demokratiet?
     Vi spør: Hva mener så vi med dette? Har vi noen tro på at folket selv ønsker, og kan, styre, noen tro på et virkelig demokrati?  
     ALP svarer ja på dette spørsmål, for vi tror at folk virkelig vil og kan være med på å treffe avgjørelser.  
     Men det kan folk ikke gjøre, sa Platon, hvis det politiske området er for stort. Hvis, sa han, området har mer enn 10 000 innbyggere. I så fall blir det for stor avstand mellom dem som styrer og dem som blir styrt. Hvis Platon har rett, og det har han nok, tvinges vi til å godta en desentralisering, en delegasjon av makten til lokale, små administrative enheter.  
     Demokrati og desentralisering er to sider av samme sak. Desentralisering må til hvis vi tror på demokratiet, hvis vi ønsker at det skal bli mulig å praktisere det.  
     Men dette er det motsatte av å overlate makten til en sentral statsmakt og  et byråkrati. For da blir det lite alburom for den jevne, alminnelige mann.  
     Men bryr han seg egentlig om å ha dette?  


ALP og den jevne, alminnelige mann
     Er så den jevne, alminnelige mann villig til å gjøre en innsats, til å kreve noe av seg selv, eller venter han å få både i pose og sekk? For han kan ikke både kreve at andre skal gjøre alt for ham, og samtidig forlange at han selv skal ha noe å si.  
     Vil han ha noe å si, må han med andre ord, som Anders Lange sa det, også være villig til å stå på egne ben, ikke andres.  
     Vi i ALP tror at den jevne, alminnelige mann, dvs. det store flertall i Norge, vil være best tjent med det siste. For vi er ganske alminnelige, alle sammen. Statistisk årbok kan nemlig fortelle at i 1971 tjente bare litt over 100 000 personer mer enn 50 000 kr. i året.  
     La oss gjenta: Det store flertall i Norge er ganske alminnelige.  
     Det er deres skjebne det gjelder.  
     Det er til den jevne, alminnelige mann i Norge ALP vender seg.  
     De få rike og mektige klarer seg nok, uansett samfunnssystem. De klarer seg også i kommunistlandene. Pampeveldet der er velkjent nok.  
     Hva slags toner fra ALP er dette, vil mange spørre? Er ikke dere et typisk rikmannsparti? Er det ikke dere som vil ta fra folk trygden, som vil ta fra folk pensjonene, som vil ta fra de fattige og gi til de rike? Ja, det påstår våre motstandere. De som selv har gjort det til en spesialitet å bruke trygder og pensjoner som valgagn, uten å fortelle folk at de skal betale gildet selv. Vi sier som sant er: Det gjelder å hjelpe folk, men uten at samfunnsøkonomien sprekker. Hvis dette skjer, kan de en vakker dag sitte der uten både trygd og pensjoner. Bare se på England. Ned med de offentlige utgifter, heter det.  
     At det skal gå like galt her i Norge som i England, er nettopp det vi i ALP søker å hindre. Vi vil stoppe mens leken er god. Vi vil også hjelpe, men med fornuft, og uten å love mer enn vi kan holde, og uten at alle skal bli avhengige av hjelp fra staten. For det betyr ufrie enkeltmennesker.


Er enkeltmennesket noe verdt?
     Kanskje tar ALP feil? Kanskje er den personlige frihet ikke meget verdt? For alt vi vet, er den bare en illusjon, en drøm, et folkebedrag.  
     Det er dog vår tro at ALP har rett, at enkeltindividet er det viktigste element i samfunnet.  
     Men da gjelder det å verne dette individ, la det få plass til å virke, anledning til aktivitet.  
     Vi må verne det mot den fare som idag truer det fra en overmektig formynderstat.  


ALP går mot den overmektige formynderstat
     ALP går mot denne overmektige stat, fordi vi går mot umyndiggjørelsen av den enkelte mann og kvinne.  
     Men utviklingen lar seg ikke stanse, sier mange, ja de fleste.  
     Ganske riktig, dersom det store flertall lar seg føre med strømmen, dersom ingen våger å gå imot.  
     Vi i ALP tør. La være at vi kommer til kort, men vi vil i det minste gjøre et forsøk.  


Hvordan redusere formynderstatens makt over oss?
     Vi har en meget enkel oppskrift for vårt angrep på den overmektige stat. Den må angripes i selve maktgrunnlaget. Akkurat som en militærstat har sitt maktgrunnlag i hæren, og politistaten i et allmektig politi, hviler formynderstatens makt på inntektskonfiskeringen og det voksende byråkrati.  
     Skal vi så angripe denne stat, må vi starte med å redusere statens inntekter. Derfor sier vi: Sterk nedsettelse av skatter og avgifter. Det vil tvinge det offentlige til å ta på seg bare slikt som er helt nødvendig. For det er slett ikke nødvendig for det offentlige å ordne alt mulig for folk.  
      Dertil bør det nødvendige gjøres så enkelt som mulig, og slik at folk virkelig skjønner hva det gjelder.  
     Vi må især forenkle skattesystemet, trygdesystemet og avgiftssystemene.  
     Bare derved kan vi redusere det store antall offentlige funksjonærer, det svære byråkrati.  
     Til gjengjeld vi støtte de offentlige funksjonærer som vi virkelig trenger. For dem må vi gjenoppbygge den respekt som de nå er i ferd med å miste.  
     Vi har altså to ting å gjøre hvis vi vil redusere statens og det offentliges makt over oss.  
     Først: Gi staten mindre inntekter, dvs. mindre i skatter og avgifter.  
     Dernest: Gi det offentlige færre arbeidsoppgaver ved å forenkle virkefeltet, ved å innskrenke forbudene, påbudene, restriksjonene, kontrollen, ved å gå mot statsdrift og ved å stimulere til privat virksomhet.  


Nedsettelse av skatter og avgifter: Et middel, ikke et mål i seg selv
     Nedsettelse av skatter og avgifter blir derved et middel, ikke noe mål i seg selv. Målet er å overlate mer til privat virksomhet. Målet er et folkestyre med plass for den alminnelige manns virksomhet ved siden av statens og det offentliges.  
     Noen kaller dette for ekstremisme. Vi kaller det for sunn fornuft.  


Hva ønsker vi av Staten?
     Men vi er ikke av den grunn noen fiende av staten. Den vil så likevel ha nok arbeidsoppgaver.  
     Vi ønsker ikke å ødelegge staten, men den skal heller ikke ødelegge oss.  
     Vi ønsker slett ikke en stat uten myndighet i det hele tatt, en avmektig stat, men vi ønsker heller ikke en stat som tar fra oss selv all myndighet.  
     Vi ønsker, for å gjenta det, en stat med balanse mellom offentlig og privat virksomhet, mellom offentlig og privat myndighet.  
     ALP vil at nettopp staten skal være med og bevare denne balanse.  
     En stat i slik likevekt kan ikke bestå uten at borgerne har noe å si, uten en eller annen form for folkestyre, uten et virkelig politisk og økonomisk demokrati.  
     Men da må den enkelte borger ha noe å si over seg selv. Han må ha en viss rådighet over egen inntekt og eiendom. Da må staten og det offentlige ikke konfiskere, dvs. inndra nær sagt alt hva dens innbyggere tjener. I så fall kan ingen stå på egne ben.  
     Derfor sier ALP: Hver enkelt borger må få beholde en rimelig del av det de selv skaper, for seg selv og sine.  


Et tak på skatter og avgifter
     Det er dette vi sikter til når vi sier: Det skal være et tak på skatter og avgifter, et tak på overføringene fra den enkelte til det offentlige.  
     Det kan diskuteres hvor høyt eller lavt dette tak skal være. Dette vil vi gjøre for å bevare det demokrati ALP ønsker, og som, tror vi, de fleste nordmenn vil ha.  
     ALP er således i sannhet ingen trussel mot demokratiet, men dets oppriktigste støtte i Norge.  


Hvem truer så demokratiet i Norge?
     Trusselen mot demokratiet i Norge kommer idag fra dem som vil innføre statskapitalismen i landet, sosialistene først og fremst, men også de såkalte borgerlige partier.  
     De siste lurte oss i 1965 og 1969. Idag er de igjen ute med løfte om borgerlig samling.  
     Samling om hva?  
     Hvem tror på noen hjertelig forbindelse mellom Høyre og Senterpartiet? Spør Senter-ungdommen.  
     Hittil har vi ikke fått en eneste klar uttalelse om hva den borgerlige samling egentlig gjelder. Det kan vi da heller ikke vente. Det er de samme aktørene idag som i periodene 1965  – 69 –  73.  
     Nei, la oss fortsette som de såkalte borgerlige partiers dårlige samvittighet. La oss fortsette kampen mot det offentlige formyndersystem disse partier har vært med å skape, og som de vil utvikle videre med sin uansvarlige løftepolitikk. Vi sier: Vokt dere for ulven forkledt som Rødhettes snille bestemor. 


This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
