
Stortinget, 14. mai 1997
Pressemelding fra Annelise Høegh
Fastlegeforslaget til Hernes fjerner ikke legemangelen
Høyre går mot Hernes forslag til fastlegesystem. Forslaget begrenser i altfor sterk grad pasientenes mulighet til legebytte. Det bygger på et sterkt ønske om styring og kontroll. Ved å detaljstyre legene, får man etter hvert også kontroll med pasientene.
Det å være en god huslege er en av de viktigste oppgavene til en almenpraktiserende lege. Dagens system er ikke til hinder for det. Derfor er det heldigvis mange som har fast lege. I dag kan pasientene få fast lege og fritt legevalg samtidig - tilpasset den enkeltes behov. Det er legemangelen og myndighetenes manglende vilje til å gi mange nok driftstilskudd til mange nok leger, som gjør at ikke alle som ønsker det har fast lege.
Fastlegeordningen vil ikke som system fjerne mangelen på leger. I mange distrikter vil fastlegeordningen virke som en absurditet, fordi legene kommer og går med måneders mellomrom.
* De største manglene i helsevesenet må løses først: Et bedret sykehustilbud, psykiatri og eldreomsorg. Den delen av norsk helsevesen som tross alt fungerer best er primærhelsetjenesten.
* Det frie legevalg bør utvides, ikke innskrenkes. Til det trengs det flere leger med driftstilskudd.
* Kronikere, kvinner med sammensatte lidelser og kvinnelige leger som tiltrekker seg slike pasienter vil tape på fastlegeforslaget fordi avlønningssystemet favoriserer lange lister med unge, friske pasienter.
* Forslaget vil føre til en klarere todelt primærhelsetjeneste, der ikke minst psykiatriske pasienter vil bli skadelidende.
* Refusjonsdelen(stykkprisen) bør økes og basistilskuddet reduseres til max 30% slik som i Danmark, der systemet fungerer godt.
* Forslaget innebærer i realiteten yrkesforbud for alle som ikke vil bli fastlege ved at bare fastlegen skal ha sykemeldingsrett, henvisningsrett, refusjonsrett og rett til å skrive ut blåresept. Slik er det ikke i Danmark
* Erfaringen fra sykehusene burde tilsi at når fastlegen får ansvar for både øyeblikkelig hjelp og planlagte konsultasjoner, oppstår det køer og urimelig lang ventetid.
Hernes kan erklære at legemangelen er løst, fordi hele befolkningen har kommet på en liste. Det vil resultere i lange lister der pasientene ikke opplever større, men mindre tilgjengelighet og samtidig straffes økonomisk, hvis de velger å gå til en annen lege. Da blir det bare køene igjen!
Hernes forslag til fastlegeordning forutsetter gjennomføring av det helseministeren kaller en ny avtalepolitikk. Hensikten er at pasientene skal hindres i søke annen lege enn fastlegen, fordi det for det første blir mye dyrere og for det annet vil bli tilnærmet umulig for andre enn de med avtaler med kommuner og fylkeskommuner å praktisere. Pasienten har ingen reell mulighet til å velge lege, hvis bare fastleger skal ha sykemeldingsrett, henvisningsrett, refusjonsrett og rett til å skrive ut legemidler på blå resept.
Det er overraskende at en helseministeren som har innført innsatsstyrt finansiering for sykehusene fordi det må gis belønning for utført innsats, går stikk motsatt vei når det gjelder almenlegetjenesten ved å foreslå økt basis eller rammefinansiering og redusert refusjon eller stykkpris. Det er også overraskende at det foreslås at fastlegen skal ha ansvaret for pasienten hele dagen - også øyeblikkelig hjelp. Et plutselig sykebesøk vil lett ta noen timer og altså føre til at mange pasienter med avtalt time må sendes hjem. Skaper dette økt tilgjengelighet?
Hvem skal bestemme hvilke pasienter som skal få komme på de mest populære legenes lister, når de blir fulltegnet. Kanskje det hverken er pasienten eller legen, men tvert i mot kommunen som til syvende og sist bestemmer og utpeker lege til den enkelte?
