
Pressemelding, Høyres Stortingsgruppe, 30. januar 1998
Oddvard Nilsen, leder i Samferdselskomiteen:
Regjeringen spekulerer med statens penger
Høyre forstår ikke at Regjeringen har valgt å bruke 2000 millioner kroner av skattebetalernes penger på å øke egenkapitalen til Telenor. Disse pengene skal Telenor bl.a. bruke til å bygge opp ny virksomhet i utlandet. Høyre mener at dette er risikokapital som det hadde vært mulig å få inn fra private investorer. Resultatet av denne satsingen er at Regjeringen bruker statens penger til å spekulere i forretningsvirksomhet.
En delprivatisering av Telenor ville innbringe statskassen mange milliarder kroner. Høyre kan ikke forstå at ikke Regjeringen heller velger denne løsningen enn å binde statens midler opp i investeringer som ikke er nødvendig. Mange land i Europa har privatisert sine televerk, samtidig med at markedet har blitt endret fra forvaltningsstyring til markedsstyring. Høyre ønsker å vise til privatiseringen av Tele Danmark som innbrakte statskassen store summer.
Høyre vil advare Regjeringen mot å overta Senterpartiets telepolitikk, der vi skal bli sittende igjen med Telenor som den eneste statseide telebedriften i Europa. Resultatet av denne politikken er at Norge binder opp mye kapital som kan brukes til å løse andre viktige samfunnsoppgaver.
