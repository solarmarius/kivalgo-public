
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
Arbeidsprogram for
NORGES KOMMUNISTISKE PARTI
Vedtatt i 1969


Det sosialistiske
ALTERNATIV

HVORFOR ennå så mye urett og nød i verden? Hvorfor sulter millioner? Hvorfor produksjonsinnskrenkning av mat, overfylte lagre i rike land, mens verdens fattige forkommer i elendighet? Hvorfor økonomisk utplyndring, rasehat, diskriminering, sosial og nasjonal undertrykkelse når verdens nasjoner gjennom FN's charter, allerede for snart 25 år siden forpliktet seg til å gjøre slutt på slikt? Hvorfor så stor ulikhet i inntekt, boligstandard, arbeidstid kulturelle goder og utviklingsmuligheter, også i de høyt utviklede industrilandene? Hvorfor det vanvittige rustningskappløpet som tapper nasjonene for milliarder? Hvorfor forgiftning av luft, jord og vann. Hvorfor psykisk og fysisk nedbryting av verdens ungdom? Lever vi i en gal og syk verden? Går det ikke an å forandre denne verden - gjøre den bedre, mer menneskelig, mer rettferdig?

Det stilles så mange spørsmål. Og det gis så mange svar. Men oftest er svarene unnvikende og utilstrekkelige, særlig fra dem som ikke tør søke årsakene, eller som er interessert i å skjule dem. Noen har også økonomiske privilegier og politisk makt, posisjoner bygget nettopp på det store flertallets savn og nød. Som regel kan ikke slike folk svare åpent og klart på de anklager som rettes mot tingenes tilstand i dag.

Kommunistene står her i en helt annen stilling. De har ingen særinteresser som står i veien for åpne svar og klare standpunkter. De hemmes ikke av fordommer og konservativt samfunnssyn. De har ingen privilegier og private profitt-interesser å forsvare. De står fritt og er ikke begrenset i sine handlinger av det kapitalistiske samfunns rammer. Derfor kan de også søke uhildete, saklige og radikale løsninger på samfunnsproblemene, løsninger som sprenger kapitalismens rammer og gir menneskenes positive egenskaper og skapende evner fritt løp. Kommunistene kjemper ikke imot, med alle krefter som vil forkaste det utlevde klassesamfunn og skape en ny, fornuftig menneskelig samfunnsform. De tror at den sosialistiske revolusjon og vitenskapen kan redde verden. De mener at menneskene selv kan forandre samfunnsforholdene, omforme samfunnet fra et klassesamfunn til et klasseløst fellesskap av likeverdige mennesker.

Hvordan?

Kommunistene ser kampen for nærliggende interesser - økonomiske, politiske, sosiale og kulturelle - som ledd i en større revolusjonær sammenheng. De umiddelbare mål som stilles på de enkelte felter ser kommunistene som nødvendige etapper på veien framover mot et helt nytt forhold mellom mennesker, folk og nasjoner.

Kommunistene kjenner klassekampens alvor, dens krav og utfordring til den enkelte. De vet at den enkelte og folkemassene må gjennomgå en politisk modningsprosess, selv høste sine erfaringer, og at ingen ord kan erstatte dette. Men de vet også hva riktige ideer, tanker som kan gjenspeile virkelighetens krav, kan bety for både den enkeltes og folkemassenes modning. Derfor legger vi fram en del synspunkter, ideer og programforslag her som vi tror skal bidra til større aktivitet og bevegelse f or f o r a n d r i n g e r i progressiv retning.

Kommunistene søker ikke å påtvinge andre sine standpunkter. De tilbyr et revolusjonært alternativ til reaksjonær og reformistisk politikk.

Kommunistene mener at det trenges en m e n i n g s u t v e k s l i n g på venstresiden i norsk politikk. Dette gjelder særlig i dag da bare reaksjonære krefter har fordel av splittelser blant de progressive.

Meningsutveksling og felles aksjoner er veien til enhet. Enhet er nøkkelen til seier over urett og nød, undertrykkelse og utbytting. 

En ny tid - En ny verden
De årene som er gått siden siste verdenskrig, har gitt menneskene bildet av en ny verden med nye problemer og oppgaver.

Menneskeheten er trådt inn i atomkraftens, automasjonens og kybernetikkens tid. Vitenskap og forskning har skapt mulighet for å trenge ut i verdensrommet og nå andre kloder. Hele denne utviklingen åpner veien til en framtid med en veldig vekst på alle områder på vår klode - eller den kan føre med seg kriser og krig med fare for tilintetgjøring av all sivilisasjon. Den utvikling av produktivkreftene som dette betyr vil med veldig styrke stille kravet om et tidsmessig samfunnssystem på dagsordenen og føre til fall for det kapitalistiske samfunnssystem. Men ennå behersker kapitalismen viktige deler av verden, i første rekke i Vest-Europa og Nord-Amerika.

Kapitalismen i disse områder er sterk og behersker veldige ressurser. Det dominerende sentrum for denne kapitalismen er USA. Dette land søker gjennom økonomisk, politisk og militær infiltrasjon å sikre seg verdensherredømmet. I Vest-Europa har de store amerikanske konserner trengt inn og er en dominerende makt på det økonomiske området. Dermed blir Vest-Europa skritt for skritt innlemmet i USA's imperialistiske system.

I tidligere kolonier, hvor folkene er på vei til å gjøre seg fri fra sine gamle herrer, søker USA-imperialistene og deres hjelpere ved økonomisk, politisk og militært press å opprettholde tidligere makt og innflytelse og utvide denne.

I mange tilfeller søker den amerikanske imperialismen å overta etter tidligere europeiske makthavere. Der deres "fredelige" pressmidler ikke fører fram, allierer de seg med reaksjonære klikker og militære juntaer, som med vold og terror og statskupp forsøker å knuse framskritts- og frihetsbevegelsene, eller de går selv til krigerske overfall, som i brutalitet savner sidestykke i historien. Også i land som har vært selvstendige i lange tider, som t. eks. i Sør-Amerika, søker imperialistene å dominere økonomisk, politisk og militært.

Men veldige krefter er overalt under utvikling for å  s t a n s e  og  s l å  imperialismen og rydde vekk føydale og kapitalistiske samfunnsformer. Store deler av jordens befolkning har funnet fram til ikke-kapitalistiske og framskrittsvennlige samfunnssystemer som kan føre fram til sosialismen. En tredjepart av menneskeheten i dag bygger sosialismen eller lever allerede i et sosialistisk samfunn.

Sosialismen er veien til menneskenes økende deltakelse og innflytelse på alle felter av samfunnslivet - det er veien til det bredeste og mest dyptgående demokrati.

Erfaringene fra den sosialistiske del av verden viser at veien til sosialismen i hvert enkelt land er høyst forskjellig, betinget av landets særegenhet, historiske forutsetninger, tradisjoner og selve kampens egenart.

Erfaringene viser også at ikke noe sosialistisk land kan foreskrive et annet hvilken vei til sosialismen det skal velge.

Handlinger i strid med disse erfaringene har bidratt til å skape indre brytninger i den sosialistiske leiren.

Men tross de hemninger og skadevirkninger som disse brytninger har skapt, er den sosialistiske verden i dag den viktigste faktor i kampen mot imperialismens framstøt.

I den kapitalistiske del av verden prøver de store konserner og monopoler å befeste og utvide sine posisjoner. De forsøker i stadig sterkere grad å benytte statsapparatet for å utvide sitt tak på landenes økonomi. Dette fører til at stadig flere lag av befolkningen kommer i motsetning til storkapitalen. Det skaper en tilstand av permanent krise, der motsetningene mellom reaksjon og framskritt skjerpes.

Slik lever hele verden i en overgangstid. Det legger ansvaret på det arbeidende folk i hvert enkelt land til ut fra deres nasjonale forutsetninger og spesielle grunnlag å ta kampen opp for en sosialistisk løsning gjennom en klassepolitikk med sosialistisk perspektiv. Hele den organiserte arbeiderbevegelse i de kapitalistiske land bærer dette ansvar. Men framfor alt arbeiderbevegelsens venstrekrefter, de sosialistisk bevisste krefter har denne forpliktelse. Det kommunistiske parti i hvert enkelt land må være en avgjørende kraft i arbeidet for å reise og organisere kampen for denne venstrekreftenes hovedoppgave. Ut fra dette grunnsynet ser Norges Kommunistiske Parti det som sin plikt og oppgave å legge fram et arbeidsgrunnlag, et program for en norsk linje med sosialistisk målsetting, et program som kan samle alle venstrekrefter i landet.

Hva er egentlig «velferdsstaten»?

I diskusjonen om den allmenne utviklingen i verden av i dag har det norske borgerskapet og dets talsmenn alltid hevdet at i Norge foregår det en stadig mer omfattende demokratisering, med økende utjevning, økonomisk, sosialt og kulturelt for alle landets borgere. Den reformistiske fløy i arbeiderbevegelsen har godtatt dette grunnsynet og hevdet at den velferdsstat som etterhånden er bygd opp i vårt land er overgangsformen på veien til et sosialistisk Norge.

Norges Kommunistiske Parti har sammen med andre sosialistiske krefter alltid hevdet at tross de erobringer som det arbeidende folk har oppnådd er Norge fortsatt en kapitalistisk klassestat, der utbyttingen fortsetter og storkapitalen på en ny måte og i nye former søker å befeste og utvide sin makt.

Den økonomiske, politiske og sosiale kampen er og blir en klassekamp. Den endrer seg stadig i formen, men beholder sitt opprinnelige, virkelige innhold.

For arbeiderbevegelsen og dens organisasjoner er i dag selve grunnspørsmålet å legge opp en hovedlinje som ikke bare forsvarer de posisjoner som arbeidsfolket har oppnådd i klassekampen, men som også har som siktemål å forandre selve maktforholdet mellom klassene.


STORKAPITALENS MAKT VOKSER
Hva har så skjedd med norsk storkapital og den norske finansmakten i de siste årene?

Den har økt sin makt - enten den har vært regjeringsstyrt av DNA eller av de borgerlige. Sammenslutninger og samarbeidsavtaler mellom bedrifter, også med utenlandske, øker og fremmes bevisst av statsmaktene. Statens innflytelse i statsbedriftene svekkes. Det begynte med Raufoss og Kongsberg, og fortsatte med at Årdal og Sunndal Verk delvis ble solgt til den utenlandske trusten Alcan.

I A.s Syd-Varanger ble statens aksjeandel redusert til 51 pst. (Samtidig med at Syd-Varanger hadde sitt beste inntektsår i 1967.) Statens servicebedrifter (Kornforretningen, NSB, Telegrafverket, Postverket) er i ferd med å reorganiseres etter mønster av private bedrifter, slik at ikke bare Stortinget, men også departementene i stor grad mister sin styringsmyndighet over disse etatenes disposisjoner. Delvis skal de overføres til rentabilitetsprinsippet, som betyr takstforhøyelser. Dels skal styrene sterkere enn før bli overordnet myndighet for funksjonærene osv. Det er antydet muligheten for at statens bedrifter og etater skal kunne bruke lockoutmidler overfor funksjonærene i tilfelle delstreiker. Rentepolitikken er på glid og rentesatsene er på vei oppover. Monopolkapitalistene har faktisk greid å gjøre sine interesseorganisasjoner langt på vei til å kunne kalles statsorganer. (Bankforeningen, Rederforbundet, Industriforbundet.) Derigjennom dominerer de ut fra sine industriselskaper og banker prioriteringen av investeringene. Dette rammer særlig distriktsutbyggingen og boligbyggingen. Og dette på tross av at Norge er det land som har de høyeste investeringene i Vest-Europa, og samtidig en produksjonsøkning som ligger blant de høyeste.


GÅR FRAM SOM DEN VIL
Monopolkreftene driver fram den såkalte strukturrasjonalisering.En rekke større og middels store bedrifter (Orkdal, Rjukan, Vestfoss, Greåker) er nedlagt helt eller delvis.

Det fører til alvorlige økonomiske følger for arbeidslivet. Men for kapitalen er dette en av formene for kapitalkonsentrasjon og sentralisering og for en opprydding av gjelds- og lønnsomhetsforhold til gagn for kapitalen. Det viser at monopolkapitalen skalter og valter langt over grensen av det tillatelige med næringslivet i vårt land, manipulerer etter forgodtbefinnende med landets oppsamlede verdier og tusenvis av arbeideres skjebne.

En strukturrasjonalisering som gjennomføres utelukkende ut fra hensynet til kapitalens jakt etter profitt vil heller ikke ta opp arbeid for den viktige oppgaveå rette på ensidighet som særlig preger vårt lands eksportproduksjon. Denne ensidighet gjør landets økonomi sårbar for de internasjonale markedssvingninger og kan true både sysselsetting og alminnelig levestandard. Faren ved den store avhengighet til utlandet må dempes ved større beskyttelse av norsk produksjon og utvikling av de næringsgrener som kan dekke nye og større områder av vårt hjemmemarked.


UNDERLEGGER SEG STADIG STØRRE FELTER

Bankene har i de siste år behersket ca. 75 pst. av kapitalen i varehandelen og størstedelen av den kapital de mindre industri- og håndverksbedrifter opererer med. På den annen side er de aller største storbedriftene selvfinansiert gjennom de aksjeutvidelser og fondsopplegg som de har hatt anledning til å gjennomføre.

Samtidig ser vi nye tendenser til at storkapitalen innenfor industrien sprer seg over stadig flere bransjer, til og med i varehandelen sprer storkapitalen seg med sitt monopolprofittmønster.

Sammen med storkapitalens interesseorganisasjoner søker bankene å vinne forvaltningen over den nye Folketrygdens midler, ut fra at de ønsker å underlegge seg, beherske og profittere på midler som er offentlige og burde stå utelukkende under offentlig kontroll, og brukes ut fra de sosiale hensyn og ikke for profitthensyn.

Utenriksøkonomisk har storkapitalen greid å true under sin hatt bransjer som ikke har noen fordeler å vinne under Fellesmarkedet. De har med hell startet enkampanje for å bagatellisere de negative følgene for det norske jordbruket ved en tilslutning til Fellesmarkedet. Den norske storkapital er ute etter medlemskap i EEC for å være med på en utvidelse av det internasjonale monopolsamarbeidet mot folkets interesser og i internasjonal målestokk.
Under den raske utvikling av storkapitalens makt betyr også de veldige tekniske nyvinninger i seinere tid et sterkere kapitalistisk dominert samarbeid gjennom automatiseringsgrupper, samarbeid for utnyttelse av elektronikk osv.


HVEM SKAL BESTEMME LANDETS UTVIKLING ?
Spørsmålet er: Skal utviklingen fremdeles ledes i dette spor etter storkapitalens linjer, eller skal folket ta ledelsen over landets økonomiske liv? Hittil har storkapitalen i stadig sterkere monn greid å sette igjennom sine viktigste krav rettet mot det arbeidende folks interesser. Men ingen må tro at dette har vært en utvikling som har vært en selvfølge.

Storkapitalen og de som administrerer dens interesser har en økonomisk politikk, de har en viss form for plan, de velger mellom økonomiske framgangslinjer, de regulerer i en viss utstrekning økonomien gjennom statsapparatets organer selv om den markedsmekanismen som preger vårt lands økonomi ikke i sin helhet er ordnet etter kapitalistenes plan. Inflasjonen nyttes av storkapitalen for økt profitt.

Et viktig redskap for dette har vært den såkalte "inntektspolitikken" - dvs. bevisste bestrebelser på å begrense arbeidstakernes lønninger og andre arbeidendes inntekter mest mulig. Ved siden av økning i skatter og avgifter nyttes prisstigningen til å redusere lønnstakernes kjøpekraft, selv om det er gitt lønnsforhøyelser. Slike metoder anvendes for å øke bedriftenes produksjonskapital med flere milliarder i enkelte år.

Storkapitalens og borgerskapets problem er å prøve seg med en begrenset "planlegging" og regulering og samtidig hindre at lønnstakere og andre arbeidende krever og vinner virkelig demokratisk kontroll, medbestemmelse og innflytelse. Denne økonomiske politikk og taktikk har i de seinere år fått økte dimensjoner.

Hva må gjøres for å begynne å forandre maktforholdene i det norske næringslivet, og for dernest å påvirke klasseforholdene slik at vi kan få en endelig forandring av eiendomsforholdene.

For det første kreves det et alternativ til inflasjons-og inntektspolitikken.
Videre kreves det en samfunnsmessig rettet prioritering av investeringene, med vekt på kanalisering av kapitalen til distriktsutbygging og boligbygging. Dette krever at forvaltningsmyndigheten over kapitalen går over til folkevalgte organer og institusjoner. Dette må også gjelde vårt lands økonomiske forbindelser med andre land.


Den politiske situasjon og venstrekreftene

For vesentlige deler av befolkningen har den økonomiske utviklingen ført med seg at det er oppstått nye motsetninger og nye felles interesser på tvers av gamle skillelinjer. De overveiende deler av folket vårt består av lønnstakere i alle slags yrker, småbrukere, fiskere, håndverkere og andre mindre næringsdrivende. De har interesser som retter seg direkte imot den lille gruppe av innen- og utenlandsk storkapital som i dag behersker det økonomiske liv i Norge.

Det oppstår etter hvert færre og klarere skiller der de tradisjonelle gruppeskillene sprenges. Disse nye trekkene er i dag erkjent først og fremst i den unge generasjon. Uretten og faren som er knyttet til det kapitalistiske samfunnet ser mange unge med friske øyne. I dette ligger de største muligheter for forandringene som må 
kjempes fram.

Demokratiets utvikling, landets sikkerhet, vår økonomiske, kulturelle og sosiale utvikling er knyttet til den dominerende oppgaven å oppløse den udemokratiske konsentrasjonen av makt på en liten gruppes hender. Målet må være å opprette folkets egen makt på alle samfunnslivets områder.


LÆRDOMMEN AV 30 ÅRS SOSIALDEMOKRATISK REGJERING

Den sosialdemokratiske regjeringens sammenbrudd i 1965 ga uunngåelig lærdom til alle som ønsker at demokratiet og sosialismen skal rykke fram i Norge.

Etter 30 års sosialdemokratisk regjeringsmakt sto det som en tragisk kjensgjerning at det i hele denne perioden ikke var tatt avgjørende skritt for å vinne maktposisjoner for det arbeidende folk i samfunnet. Hele den kapitalistiske stat sto der - uforandret. Ja, den førte politikk kunne på alle områder bli overtatt uten vansker av den borgerlige regjering.

Alt kunne fortsette som før, fordi den sosialdemokratiske politikk aldri stilte seg større mål enn å administrere det kapitalistiske samfunnet.

Det kan ikke stilles som noen oppgave for arbeiderbevegelsen å gjenreise en regjeringsmakt som ikke vil eller kan føre en annen politikk. En slik oppgave vil være uten betydning og kan ikke mobilisere de store grupper i folket som har sine interesser knyttet til en klar demokratisk omformingspolitikk. Den tradisjonelle borgerlige politikk kan verken under en sosialdemokratisk eller en borgerlig regjering løse de enorme oppgaver som vil reise seg for samfunnet i de kommende år.

Arbeiderbevegelsen må derfor forlate stadiet av taktisk strid med borgerpartiene om små forskyvninger og erstatte den med en prinsipiell sosialistisk politikk. På denne måte kan den borgerlige regjeringsmakt bli overvunnet og en ny regjering grunnlagt på et klart arbeiderflertall i Stortinget.

Mulighetene for at dette kan skje er avhengig av at den bevisste sosialistiske del av arbeiderbevegelsen blir sterkere. Ytterligere en forutsetning vil være at de splittede venstrekreftene finner felles frammarsjlinjer på videst mulige felter.

Norges Kommunistiske Parti vil arbeide for at dette skal skje i tida vi går i møte.


TO SLAGS SPLITTELSER

Splittelsen i arbeiderbevegelsen tiltrekker seg den største oppmerksomhet i dag. Hvilken karakter har denne splittelsen - og hvilke muligheter finnes til å overvinne den?

Det er nødvendig å skille den politiske splittelse ut fra den organisatoriske. Mens den organisatoriske splittelsen trer fram i form av tre ikke samarbeidende partier, går den politiske splittelsen i dag på tvers av disse formelle grensene. I arbeiderbevegelsen er det ikke tre, men to grunnsyn.

Det ene grunnsynet trer klarest fram i Arbeiderpartiets politikk. Hovedkjennetegnene ved denne retningen er at den vier all sin oppmerksomhet om å gjøre det best mulige ut av det kapitalistiske samfunn - uten å bryte dette samfunnets rammer.

Det andre grunnsynet anerkjenner ikke det kapitalistiske samfunnets begrensninger og rammer, men vil legge grunnen for en sosialistisk utvikling. I vårt land er dette grunnsynet utarbeidet programmessig av Norges Kommunistiske Parti.

Et «tredje standpunkt»s parti kan ikke finne noen varig politisk plattform. Et slikt parti vil bli trukket motdet ene eller andre av de to grunnsyn, og dets politikk vil vakle mellom sosialdemokratiets og det kommunistiske partis politikk.

Norges Kommunistiske Parti søker imidlertid samarbeid med alle de krefter utenfor partiet som søker demokratiske og sosialistiske løsninger på våre samfunnsproblemer. Slike krefter finnes i Arbeiderpartiet og Sosialistisk Folkeparti, i flere ungdomsorganisasjoner og i fagbevegelsen, og utenfor disse organisasjonene.

Disse splittede venstrekreftene kan, hvis de samler seg skape en ny situasjon i vårt land. Det bør skje i tida som kommer. Framfor alt trenges det en sterkere arbeiderbevegelse i Norge. Den kan imidlertid bare vokse fram ved å redusere tilslutningen til den prinsippløse og perspektiv-løse tilpasningspolitikken som har forspilt så mange muligheter. Norges Kommunistiske Parti stiller som et mål at alle sosialistiske strømninger skal forenes i et handlekraftig parti på marxismens grunn.


For et levende og utvidet demokrati

Virkelig demokrati, folkemakt - folkestyre, kan det først bli når produksjonsmidlene går over fra privat- til felleseiendom. Dette kan bare skje etter at det arbeidende folk har opprettet sitt politiske herredømme, etter at statsmakten uavkortet er gått over på arbeiderklassens og det arbeidende folks hender.

De privateide produksjonsmidler vil da bli samfunnsmessig eiendom. En slik samfunnsomdanning vil være en revolusjon som erstatter kapitalismen med sosialismen.

Det er imot denne demokratiske utvikling de reaksjonære kretser som støtter seg på storkapitalen kjemper. Ved nye metoder og nye former forsøker de å befeste privatkapitalens makt og snevre profittinteresser. Det er deres form og syn på demokrati.


HVA ER DEMOKRATI PÅ ARBEIDSPLASSEN?

Demokrati på arbeidsplassen er i dag et rettferdskrav for alle som utfører produktivt arbeid og nødvendige i produksjonsprosessen. Folk som lever av utbytting av andre, av profitt, har ingen nødvendig funksjon i dagens samfunn. De er overflødige i produksjonsprosessen. Etviktig demokratiseringskrav er derfor at den daglige ledelse i bedriften skal ligge hos et utvalg av arbeidere, funksjonærer, teknikere, ingeniører osv. Det er disses innsats i produksjonen som skal være avgjørende for deres ledende rolle.

De ansatte sikres dermed adgang til kontroll med regnskaper, anvendelse av overskudd og endringer i bedriften. Sikre kontroll over spørsmål om oppsigelse, forflytninger og endringer i arbeidsprosessen. Dette vil være en garanti for de ansatte mot vilkårlige nedleggelser av industri som har funnet sted, og som har rammet alle ansatte på en arbeidsplass.


DEN ØKONOMISKE KONTROLLEN

En avgjørende forutsetning for at demokrati i arbeidslivet kan bli effektivt og svare til sin hensikt er at de viktigste kreditt- og investeringsinstitusjoner i samfunnet kommer under folkets kontroll. Dette kan bare skje ved en nasjonalisering av de store banker og forsikringsselskaper.

Den videre utbyggingen av landet må skje etter planer der staten har ledelse og kontroll. Staten må på sin side sørge for at arbeiderne og funksjonærene ved sine organisasjoner får direkte representasjon i de mange institusjoner som i vår tid har bestemmende innflytelse over landets økonomi.


ET UTVIDET OG DIREKTE DEMOKRATI

Kampen for en økt demokratisering av det økonomiske grunnlag i vårt samfunnsliv må følges opp av en demokratisering i den politiske, sosiale og kulturelle overbygningen.


STATSAPPARATET OG KOMMUNENE

Parlamentarismen slik den har utviklet seg i vårt land: de folkevalgte organers suverene bestemmelsesrett er stadig truet av en stigende byråkratisering i stats- og kommuneapparatet. Livsviktige spørsmål for folk og land avgjøres ikke av de folkevalgte organer, men av et innviklet embetsmannsapparat som er ukjent og fremmed for den alminnelige mann og kvinne og unndrar seg dermed en demokratisk kontroll. Derfor har kampen for folkesuvereniteten i dag ny aktualitet.

Vårt lands øverste statsorgan er med den nåværende valgordning ikke i samsvar med Folkemeningen. Det trenges en valgordning som gir en representasjon nøyaktig svarende til det valgene gir uttrykk for.

De store tverrpolitiske bevegelser, på tvers av gamle partigrenser, som har preget norsk politikk i de siste 20 år tilsier også en valgordning som kan stimulere til politisk samarbeid partiene imellom gjennom valgforbund og felleslister.

Retten til folkeavstemning må grunnlovfestes.

Staten må videre medvirke til å stimulere og økonomisk støtte de politiske partiene i deres virksomhet, og da i slike former at hvert parti, stort eller lite, får lik sjanse til å framlegge sitt syn for folket.

Det kommunale sjølstyre som er en grunnleggende faktor i vårt demokratiske styresett er vesentlig svekket.

De stigende bundne utgiftene i kommunene reduserer det kommunale sjølstyre til et tomt skall. Kommunene må frigjøres fra dette system og få økt bestemmelsesrett over sine egne ressurser.

Sentraliseringen i kommunene fører med seg at det folkevalgte apparat skyves til side og erstattes med et voksende embetsmannsstyre. Kommunestyrene må få større mulighet til å utøve sin kontrollerende og bestemmende myndighet, det må finnes former for kontakt og samarbeid direkte mellem kommunenes folkevalgte og de store folkeorganisasjonene. I storkommunene bør det skapes folkevalgte underinstanser, kretsstyrer som kan være en støtte for kommunestyret og dets organer.


This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
