
Pressemelding, Nera, Hordaland 29. august 1997
Jan Petersen
Sats på yrkesfag
Nye tall viser stor mangel på arbeidskraft i industrien på Vestlandet. I Møre og Romsdal, Sogn og Fjordane og Hordaland sto 582 industriarbeidsplasser ubesatte pr. 1 august i år (Aftenposten 10. august 1997). For næringslivet i distriktene er mangel på kvalifisert arbeidskraft en flaskehals som hindrer videre utvikling. Det er et problem at den utdanning ungdom velger i for liten grad samsvarer med den kompetanse næringslivet behøver. Høyre vil derfor styrke de yrkesfaglige retningene i videregående utdanning, og satse mer på ingeniørfag og tekniske fag i høyere utdanning.
Tre år etter at Reform 94 ble gjennomført, er det mange elever som føler seg lurt og ofret på reformens alter. De var lovet en ny og forbedret yrkesopplæring med lærlingeplass. Resultatet har imidlertid blitt at flere tusen elever ikke har fått lærlingeplass. Blant dem som ikke fikk lærlingeplass er strykprosenten spesielt høy. I enkelte klasser strøk samtlige elever. På landsplan viser en undersøkelse at 540 av 1572 elever strøk. Utdanningsministeren viser skremmende liten forståelse for problemene når han hevder at et avspist tredjeår i videregående skole er likeverdig med å være ute i lære. Elevene kan aldri lære på skolen hvordan det er å jobbe i en bedrift. Dagens system - med stor mangel på lærlingeplasser - har i virkeligheten skapt A- og B-fagbrev. De elevene som har vært i lære vil stille foran i de fleste jobbkøer.
Høyre vil rette opp de uheldige utslagene som Reform 94 har gitt. Vi vil:
1. Gjøre teorien på yrkesfagene mer yrkesrettet. Høyre ønsker ikke en generell reduksjon av teorikravene, men større fleksibilitet og variasjon mellom fagene.
2. Innføre «alternative løp» innen yrkesfagene - med mer praksis og mindre teori. Det må finnes flere veier frem mot en yrkeskompetanse enn hovedmodellen med to år i skole og to år i bedrift. Det må bli enklere å gå rett fra grunnskole og ut i lære, og bedriftene må få økonomisk kompensasjon for dette gjennom større lærlingtilskudd.
3. Fjerne arbeidsgiveravgiften på lærlinger slik at bedriftene ikke påføres unødige kostnader ved å ta inn lærlinger. Lærlingen er under utdanning, og må således ikke behandles som ordinær arbeidskraft, med tanke på avgiftsbelegging.
Reformen må tilpasses virkeligheten i skolen og i arbeidslivet. Det er ikke skolen og arbeidslivet som skal tilpasse seg Arbeiderpartiets modeller. Vi må få større fleksibilitet og mangfold i den yrkesfaglige opplæringen med rom for lokale tilpasninger. Prosjektet Teknisk Gymnas er et glimrende eksempel på hvordan dette kan gjøres i praksis. Et prosjekt der næringsliv og skole deltar i et samarbeid til felles beste. Høyre vil arbeide for at de positive erfaringene fra dette prosjektet spres til andre deler av landet og til andre faggrupper.
