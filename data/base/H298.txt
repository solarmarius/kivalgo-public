
Pressemelding, Oslo 1. september 1997
Jan Petersen
Veien tilbake til samfunnet
Regjeringens kriminalitetspolitikk er preget av unnlatelser, utsettelser og omgåelser i forhold til Stortingets opplegg. Et typisk eksempel er meldingen om kriminalomsorg som har vært lovet i flere år, og fortsatt ikke foreligger, på tross av flere etterlysninger fra Høyres side.
Dessverre er det kriminalomsorgen generelt og fengslene spesielt som lider under den manglende avklaringen om ressursbehovene. Senest 1. august så vi at Tromsø kretsfengsel truet med sommerstengt dersom de ikke fikk økte ressurser. Den samme trusselen kom fra fengselet på Bastø før ferien.
Regjeringen gjør med andre ord lite eller intet for å ta skikkelig fatt i dette problemet. Den ønsker åpenbart ikke å legge frem sine tanker - om den har noen - før valget. Det mener Høyre er uakseptabelt - også slike spørsmål bør velgerne få beskjed om før de avgir stemme.
Derfor legger Høyre nå frem en skisse til en del tiltak som vi mener må gjennomføres raskt. Og for ordens skyld: Forholdene for politiet, økonomi osv. er selvsagt svært viktige. Men de har vi behandlet i andre sammenhenger. Vi har derfor valgt å fokusere på andre spørsmål i dag.
For å bedre situasjonen i fengslene og sikre en bedre rehabilitering vil Høyre:
1. Fjerne soningskøene:
Høyre var med på å bevilge 20 mill. ekstra til fengslene i vår og vil forsterke denne innsatsen i neste periode. Høyre vil også gå inn for to på alle celler hvor det er plass til det, i alle fall i en overgangsfase.
2. Bekjempe narkotika i fengslene:
Ved å innføre kontraktssoning, økt bruk av kontroller, også med narkotikahunder, overfor innsatte og besøkende.
3. Styrke rehabiliteringen og ettervernet:
Ved å gi bedre undervisningstilbud i fengslene og en økt satsning på kriminalomsorg i frihet, slik at de kriminelle har et tilbud ved løslatelse.
4. Øke kontrollen ved prøveløslatelse og betingede dommer:
I dag er det ingen reell kontroll med vilkårene for prøveløslatte eller betinget dømte, og det har heller ikke noen konsekvenser dersom de blir brutt. Høyre vil gjøre disse vilkårene reelle.
5. Ungdom:
Overfor ungdom vil Høyre bruke spesielle virkemidler for å hindre en kriminell løpebane. Høyre vil sette ned den kriminelle lavalder til 14 år. Videre vil Høyre innføre obligatorisk konfliktråd også i de sakene hvor gjerningsmannen ikke ønsker det. Barnevernet må styrkes, ordningen med barnevernsvakt bør etableres ved politikamrene i de større byene og barnevernet skal gis muligheter til å gripe inn overfor ungdom som er i ferd med å havne på skråplanet.
6. Minstestraffer:
Høyre ønsker å innføre minstestraff overfor kriminelle som begår gjentatte vinningsforbrytelser. Dette fordi samfunnet må ha muligheter til å beskytte seg overfor disse gjengangerne og fordi man i dag ikke rekker å sette igang en fornuftig rehabilitering av disse som kan føre de ut av syklusen med vinningskriminalitet og fengselsopphold.
