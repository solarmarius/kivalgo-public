
Pressemelding, Stavanger 10. september 1997
Per-Kristian Foss
Moms på tjenester vil rasere reiselivsbransjene
Etter syv års utredninger, skal nå Regjeringen si hva den mener om moms på tjenester. Men ikke før den 15. september. Jeg synes det er uredelig at Arbeiderpartiet som regjeringsparti ikke kan gi velgerne klar beskjed før valget i et slikt spørsmål. Men dette betyr vel bare at vi kan frykte en slik moms.
Høyre sier klart NEI til moms på tjenester. Dette gjør vi fordi vi tror en slik moms vil ha katastrofale konsekvenser, spesielt for reiselivsbransjen. Beregninger viser at en moms på 23 prosent vil resultere i at rundt 2.300 personer vil miste sitt arbeid - bare i overnattingsnæringen. Dette har Sverige prøvd - og la oss nå trekke lærdom av «søta bror». I 1990 økte svenskene momsen på tjenester. Resultatet var 8.000 færre arbeidsplasser i næringen og en kraftig økning i antall konkurser.
Sverige kan også tjene som eksempel på andre områder, som flytransporten. Da moms på flyreiser ble innført, forsvant mange ruter i distriktene som allerede slet med knappe marginer. Moms på flyreiser betyr dyrere billetter for folk flest, samtidig som det betyr dårligere rutetilbud i distriktene. Flyselskapene er allerede i dag ilagt mange, tyngende avgifter. Det burde holde å minne om flypassasjeravgiften, som passasjerene må betale på de strekninger som også trafikkeres av tog. Høyre er imot slike håpløse avgifter som rammer de reisende og rutetilbudet unødig. Derfor sier vi også nei til moms på tjenester.
Reiselivsnæringen er allerede i dag hardt presset på grunn av det høye kostnadsnivået her i landet. Uansett hvor mange fjorder og mye midnattssol vi kan by på, har ikke Norge monopol på turistene. Vi er i hard konkurranse med andre land, blant annet Sverige og Finland. Etterspørselen i reiselivet er veldig prisfølsom, og marginene er allerede stramme. I mange distrikter er reiselivsnæringen selve «nøkkelnæringen». Derfor er moms på tjenester dårlig distriktspolitikk.
Distriktspolitikk dreier seg om å legge forholdene til rette for et mangfoldig næringsliv. Derfor prioriterer Høyre å bruke penger på veier. Vi har derfor foreslått, med inndekning, å øke bevilgningene til veibygging med 5 milliarder for perioden 1998-2007. Det vil gi sikre veier, og det vil gi veier som gjør at næringslivet vil være konkurransedyktige flere steder av landet. Arbeiderpartiets politikk tror jeg kommer til å rasere mange arbeidsplasser i en tid hvor distriktene må tilpasse seg nye forhold.
Næringslivet trenger forutsigbarhet og langsiktighet. Hvis man tror at man kan gjøre retrett ved å kutte momsen på tjenester når man først har innført den, tar man feil. Sverige prøvde å bøte på skadene ved å senke momssatsen for noen år siden. Men fortsatt sliter svenskene med uopprettelige langtidseffekter.
Høyre advarer mot å godta moms mot at det for eksempel gis kompensasjon i form av reduksjon av andre avgifter. Erfaringene er at den høye momsen fortsetter, mens kompensasjonen gradvis bortfaller.
