
Pressemelding, Høyres Stortingsgruppe, 23. august 1997
Jan Petersen, Høyres leder:
Reduksjon i budsjettet svekker forsvarsevnen
Høyre er alvorlig bekymret for forsvarsevnen etter at det er kommet nye meldinger fra Hæren om at de må redusere driftsbudsjettet med ytterligere 100 millioner kroner. Resultatet av dette er at flere kompanier blir nedlagt, og reduksjon i øvelser og utdanning for mannskapene.
For å få et forsvar som både er utstyrt og øvet foreslo Høyre ved behandlingen av statsbudsjettet en tilleggsbevilgning på 350 millioner kroner. Dette forslaget ble nedstemt av de andre partiene på Stortinget. Situasjonen i Hæren viser at Forsvaret ikke får nok ressurser og at det er behov for å øke bevilgningene hvis vi skal beholde et troverdig forsvar.
I forhold til nivået som ble anbefalt av Forsvarskommisjonen av 1990, som ligger til grunn for den inneværende langtidsmeldingen for Forsvaret, er den akkumulerte underdekningen etter at 1997-budsjettet ble vedtatt kommet opp i rundt 6 milliarder kr. Høyre har i år og i senere års budsjettbehandlinger advart sterkt mot denne avstanden mellom de vedtatte mål og de årlige bevilgninger. Dette har ført til store problemer i Forsvarets drift og til en akutt personellmangel i alle forsvarsgrener.
Budsjettproblemene i Hæren bringer spørsmålet om Forsvaret for fullt inn i valgkampen. Høyre vil kjempe for at Norge skal beholde et troverdig Forsvar!
