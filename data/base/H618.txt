
Oslo, den 10. desember 1998
Sverre Hoddevik, Sogn og Fjordane:
Hvorfor tvangsfore fiskeriministeren?
Høyre fikk gjennom budsjettarbeidet i Stortinget fullt gjennomslag for sitt krav om at Regjeringen i 1999 skal arbeide videre med forprosjektet om skipstunnel gjennom Stadlandet. Regjeringen har forpliktet seg å til å ta initiativ overfor Sogn og Fjordane og Møre og Romsdal for å få utført utredningsarbeidet i 1999. Dette utredningsarbeidet er det midler til innenfor det vedtatte budsjett.
Fremskrittspartiet valgte dessverre å kjøre et sololøp og overlot til Høyre alene å få Regjeringen til å forplikte seg til å bruke departementets midler til utredningene i 1999. Å foreslå ytterligere bevilgninger som Frp gjorde, representerer nå en unødvendig tvangsforing av fiskeriministeren. For Høyre er det viktig at staten har det overordnede ansvaret for utredningene og at departementet presenterer sine konklusjoner for Stortinget slik at prosjektet blir realitetsbehandlet. «Der er viktig å få avklart om skipstunnelen gjennom Stadlandet blir bygget. Dette er av stor betydning for den videre utbygging av transportsystemet på Nordvestlandet », sier Sverre Hoddevik.
