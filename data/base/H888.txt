
Oslo, den 19. mars 1999
Annelise Høegh, Høyre helsepolitisk talskvinne
- Helseministeren må ikke stikke kjepper i hjulene for Oslos ønske om sykehus-AS
Høyre forutsetter at helseministeren nå følger opp de anbefalinger Sørensen-utvalget har gitt, og at han ikke stikker kjepper i hjulene for Oslo kommunes muligheter til å velge aksjeselskapsformen for Ullevål sykehus. Helseministeren oppnevnte Sørensen-utvalget for å få utredet problemstillinger knyttet til Oslo kommunes planer om å gjøre Ullevål sykehus om til aksjeselskap.
Oslo kommune vil gjøre Ullevål sykehus om til aksjeselskap mot helseminister Høybråtens ønske. Sørensen-utvalget støtter ikke helseministeren i at valg av aksjeselskap som tilknytningsform må godkjennes av helseministeren.
Sørensen-utvalget har utredet tilknytningsformer for de offentlige sykehusene. Utvalgets innstilling legges frem på tirsdag, men konklusjonene ble offentliggjort i Dagens Næringsliv i dag. Høyre finner det positivt at utvalget vil gi sykehuseierne (stat eller fylkeskommune) en bred meny å velge fra, og at man ikke vil utelukke enkelte tilknytningsformer som f. eks. aksjeselskap.
Høyre vil arbeide for fristilling av de offentlige sykehusene. Det vil øke effektiviteten i sykehusene dersom sykehusene gis større frihet til å organisere seg slik de selv finner best, uten den politiske overstyringen som i dag finner sted gjennom fylkeskommunen. Nå er det viktig å få prøvd ut ulike tilknytningsformer slik at vi får et erfaringsgrunnlag å vurdere dem ut fra, gjerne gjennom tidsavgrensede forsøksordninger.
