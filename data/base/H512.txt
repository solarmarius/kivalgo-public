
25. juli 1997
Jan Petersen, Høyres leder
Pressemelding fra
----------
-------------
Flertall for organisasjonsfrihet i arbeidslivet.
LO fortsetter med uakseptabel organisasjonstvang
Høyre og et flertall på Stortinget ba i vår Regjeringen fremme forslag om reell organisasjonsfrihet for alle norske arbeidstagere. Bakgrunnen var en rekke tilfeller der ansatte som arbeider i LO-eide og -tilknyttede bedrifter og organisasjoner har fått problemer fordi de nekter å organisere seg hos arbeidsgiveren, LO.
I en undersøkelse MMI har utført for Høyre tar et stort flertall i befolkningen avstand fra en slik praksis. 58 prosent av de spurte mener at det er galt at det blir stilt krav om at de ansatte på enkelte arbeidsplasser skal være organisert i LO. Bare 17 prosent mener at det er i orden.
- Dette viser at folk flest er lei av at LO, i forståelse med Arbeiderpartiet, skal kunne påtvinge folk LO-medlemskap. Folk er opptatt av at hver enkelt selv skal få bestemme om man vil være organisert eller ikke, og hvilken arbeidtakerorganisasjon man vil slutte seg til.
Undersøkelsen viser at det er flertall i absolutt alle partier mot kravet om LO-tilhørighet. Selv 54 prosent av Arbeiderpartiets velgere går imot dette, mens bare 24 prosent synes et slikt krav er riktig.
- Når selv velgere på venstresiden uttrykker seg så klart, må LO innse at en slik praksis med organisasjonstvang ikke kan videreføres. Tidligere i år så vi LOs arroganse ved behandlingen av ansatte i Norsk Folkehjelp som ikke ønsket å være LO-organiserte. Disse har nå mistet jobben fordi de ikke ønsker å være organisert hos arbeidsgiveren, og er til og med fratatt lønnen før deres sak er prøvd for retten.
- Dessverre er ikke denne saken enestående. Alle virksomheter hvor LO og Arbeiderpartiet har vesentlig eierinnflytelse stiller et slikt krav. Resultatet er at et betydelig antall personer - omlag 20.000 - er fratatt retten til selv å velge om de skal være organisert og hvor de eventuelt skal være det. Dette bryter med Den europeiske menneskerettighetskonvensjonen, artikkel 11, og FNs menneskerettighetserklæring.
- Det er verd å minne om at statsminister Jagland i en duell med Jan Petersen i april benektet at det var noe problem med organisasjonsfriheten i Norge. Utviklingen i Folkehjelpsaken bør føre til at partileder Jagland tar initiativ til å rydde opp i organisasjonstvangen internt i arbeiderbevegelsen.
- Undersøkelsen gir også et kraftig signal til statsminister Jagland, eller «gutten» som Hågensen kaller ham, om at folk ikke er fornøyde med tingenes tilstand. Dessverre fikk ikke Høyre flertallet i Stortinget med seg på å kreve svar fra Regjeringen allerede til høsten. Det er nå stor fare for at denne saken vil drøye i lang tid, særlig ettersom båndene mellom LO og regjeringskontorene blir stadig tettere. Høyre krever imidlertid at regjeringen rydder opp, slik at vi kan få reell organisasjonsfrihet i dette landet.
Resultatet av undersøkelsen
Undersøkelsen ble gjennomført av MMI for Høyres Hovedorganisasjon i tidsrommet 26.-29. mai i år. Det er tale om telefonintervjuer med et landsomfattende utvalg på 905 med stemmerett. Tallene er veiet på kjønn, alder og geografi i henhold til offentlig statistikk. Totaltall fra undersøkelsen er beheftet med feilmarginer på +/- 2-3 prosentpoeng. Feilmarginer for resultater brutt ned på undergrupper er noe større.
Følgende spørsmål ble stilt:
Synes du det er riktig eller galt at det på enkelte arbeidsplasser, som f. eks. i butikker innen forbrukersamvirket, blir stilt krav om at de ansatte er organisert i LO, eller har du ikke noe standpunkt til dette?
Svar etter politisk sympati (i prosent):
Riktig Galt Ikke standpunkt
Total 17 58 24
AP 24 54 21
Frp 17 62 21
H 14 75 11
KrF 10 61 29
RV 29 71 -
SP 18 47 35
SV 18 65 16
V 13 80 8
Annet 55 - 45
Vet ikke 16 50 34Svar etter kjønn, alder og inntekt:
Riktig Galt Ikke standpunkt
Total 17 58 24
Kjønn:
Mann 15 64 21
Kvinne 20 53 27
Alder:
17-24 år 24 40 36
25-39 år 14 64 22
40-59 år 16 66 19
60 år eller mer 19 52 28
Inntekt:
Under 200.000 24 49 26
200. - 400.000 16 62 21
Over 400.000 14 71 15
