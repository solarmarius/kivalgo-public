
9. mars 2001
Høyres Stortingsgruppe
Fra skattepolitisk talsmann i Høyre, Børge Brende
-Boligskatten lider samme skjebne som toppskatten - den startet som en skatt på de rike, nå rammer den 900 000
- Høyre advarer kraftig mot de omlegginger av boligskattesystemet som Arbeiderpartiet nå varsler. Det hevdes at bare 20 prosent av boligeierne får skjerpelser av skatten. Dette har vi hørt før. Poenget er at når Regjeringen legger opp til et system hvor boligenes takstverdi nærmer seg markedsverdi (gjennom arealregler), vil Arbeiderpartiet i neste omgang ha et helt annet verktøy til å foreta dramatiske økninger av boligskattene. Vi kjenner lusa på gangen. Det ligner mye på introduksjonen av toppskatten som i sin tid angivelig bare skulle ramme de med de aller høyeste inntektene. Nå betaler halvparten av de heltidsansatte i Norge toppskatt!
Finansminister Schjøtt-Pedersen trøster boligeierne med at kun ca 20 prosent av boligeierne må tåle kraftigere innhugg fra kemneren. Finansdepartementet presenterer en reform hvor man angivelig skal gi små lettelser til en del boligeiere, mens de med større hus enn det Ap. mener er akseptabelt skal få en kraftig smekk. I utgangspunktet er det en absurd tanke at vanlige folk skal betale penger til staten for å bo i sin egen bolig. Derfor vil Høyre fjerne skatten på fordelen av å bo i egen bolig. Den er urettferdig og unødvendig. Staten har nok allerede. En omtaksering av alle norske boliger i tråd med det nye systemet er en omfattende prosess som vil ende med at alle boliger får en langt høyere takst enn i dag. Det kommer ikke Regjeringen bort fra. Men så skal man sukre pillen med bunnfradrag som gjør at man ikke skal beskattes for hele ligningstaksten. Men hva skjer når Arbeiderpartiet ikke prisjusterer bunnfradraget? Da har man fått en helt annen mulighet til å gjøre boligskatten til en ny melkeku for staten. I dagens system, med alle sine svakheter, har tross alt de lave ligningsverdiene vært en begrensende faktor. Med høye ligningsverdier i bunn kommer Ap., som de har gjort de siste årene, å fortsette å øke skatten på bolig.
-Bare i løpet av de to siste årene er boligskatten økt med 25%. Bondevik-regjeringen ga folk de første 10 prosentene, og Arbeiderpartiet har servert de siste 15 i årets statsbudsjett. Uten at det ser ut til å plage noen av dem.
-Det er et problem at kun deler av et omfattende forslag lekkes bitvis ut i media, slik at man er sikker på at helheten blir ukjent. Dette skjer ukevis før Stortinget får saken på sitt bord. Det er vel slik Ap. har tenkt om den bebudede skattereformen også. De nekter å presentere den før valget, men satser på å lekke ut deler før valget, og så får man se baksiden av medaljen etter valget. Det er faktisk et demokratiproblem.
-Det er også interessant at man tenker på et system hvor eierens inntekt skal avgjøre boligbeskatningen. Har virkelig Regjeringen tenkt gjennom hvilke tilpasningsmuligheter som da åpner seg? En overdragelse til neste generasjon barn og barnebarn vil altså gi mindre skatt enn om man eier selv. Man risikerer at folk i full jobb blir boende i boliger eid av sine studerende barn, men med evig borett!
