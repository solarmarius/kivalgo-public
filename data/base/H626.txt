
Oslo, den 11. november
Informasjon om bruddet i budsjettforhandlingene fra generalsekretær Eirik Moen
Regjeringspartiene har nå brutt forhandlingene med Høyre og Fremskrittspartiet etter at de på 6-7 døgn knapt har beveget seg når det gjelder skatter og avgifter. Sluttilbudet fra regjeringspartiene var flere milliarder i økte skatter og avgifter i forhold til 1998 - og på enkelte områder var sluttilbudet dårligere enn selv budsjettforlaget, bl.a. ved å foreslå moms på advokat- og finanstjenester og moms på løssalgsaviser. For lønnstakerne er mellompartienes skatteopplegg også vesentlig dårligere enn f.eks. Arbeiderpartiets.
I sluttfasen har regjeringspartiene ikke vært villig til å flytte på mer enn et sted mellom 3,5 og 4 milliarder av et statsbudsjett på 500 milliarder. Høyres siste tilbud - hvor vi hadde strukket oss langt for å få til enighet - krevde endringer på 6,3 milliarder. I dette lå bl.a. nullstilling av skatter- og avgifter i forhold til inneværende år (4 mrd), styrking av forsvar med 815 mill kr, økte bevilgninger til politi/rettsvesen og økte veiinvesteringer. Høyres prinsipale forslag fremgår av vårt alternative budsjett. I sluttbudet på 6,3 mrd lå det med andre ord en betydelig forhandlingsvilje fra Høyre.
Årsaken til det bruddet ligger i at regjeringspartienes ramme for endringer var helt utilstrekkelig. Det ville gi - for å sammenfatte - tre konsekvenser som i sum (og forsåvidt også hver for seg) var uakseptable for Høyre:
1) Økte skatter og avgifter både for personer og bedrifter - det kan det ikke forventes at Høyre skal stemme for. Vårt mål er jo faktisk et redusert skatte- og avgiftstrykk. Og dobbelt ille blir det når skatte- og avgiftsøkningen kommer på toppen av den rentesmell mange allerede har fått.
2) Det er uholdbart å svekke budsjettet slik regjeringspartiene i sitt siste tilbud foreslo. Omdisponeringene på budsjettet er bare i liten grad finansiert ved reelle utgiftskutt. Når balansen blir vesentlig dårligere svekkes inndragningseffekten, og da får vi ikke ned renten. Det kan ikke Høyre medvirke til.
3) Innretningen på budsjettet er gal. Uforsvarlige kutt på Forsvaret, og utilstrekkelige bevilgninger til politi/rettsvesen og veier, opprettholdes fra regjeringspartienes side. Kort sagt: Uvilje til å ta de nødvendige løft på viktige kjerneområder. Høyre kan ikke stille seg bak et budsjett med et slikt innhold, som ikke en gang er i nærheten av våre prioriteringer.
Høyre har hele tiden vist vilje til å komme Regjeringen i møte for å nå et resultat som kan kalles borgerlig. Forutsetningene har samtidig vært helt klare: Resultatet må være tilpasset utfordringene i landets økonomi.
Regjeringspartienes forhandlere har - trolig p.g.a. intern uenighet - gitt seg selv helt utilstrekkelig spillerom til å komme H og Frp i møte. Samtidig ser de ut til å ha undervurdert alvoret i situasjonen. Høyre ønsket ikke noe brudd, men tar til etterretning at regjeringspartiene nå har valgt å bryte forhandlingene med Høyre og Fremskrittspartiet for isteden å prøve å nå frem til enighet med Arbeiderpartiet.
