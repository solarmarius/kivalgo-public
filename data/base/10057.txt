
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
PRINSIPPROGRAM
OG VEDTEKTER
for
AKP (m-l) 

Vedtatt på det
2. landsmøtet til
Arbeidernes Kommunistparti
(marxist-leninistene)
november 1976









PRINSIPPROGRAM
for
ARBEIDERNES KOMMUNISTPARTI
(marxist-leninistene)
Vedtatt på det
2. LANDSMØTET
november 1976



I. ARBEIDARKLASSENS KOMMUNISTISKE PARTI

1. Klassegrunnlag og målsetjing

Kapitalismen har skapt den moderne arbeidarklassen - proletariatet.Proletariatet er den mest revolusjonære klassen i menneskeslekta si historie. Proletariatet er den klassen som skal styrta kapitalismen og gjera slutt på all utbytting. AKP(m-l) er partiet til proletariatet i Noreg. AKP(m-l) har ingen andre interesser enn interessene til arbeidarklassen i Noreg og i heile verda.
     AKP(m-l) står for interessene til arbeidarklassen i den daglege striden mot kapitalismen og imperialismen/ sosialimperialismen. AKP(m-l) står og for den historiske oppgåva til arbeidarklassen, å gjera sosialistisk revolusjon, skipa proletariatets diktatur og til slutt å tryggja sigeren for kommunismen i heile verda.
     AKP(m-l) byggjer på den heilstøypte teorien til arbeidarklassen,  marxismen-leninismen- Mao Tsetungs tenking, slik han i fyrste rekkje er forma ut av Marx, Engels, Lenin, Stalin og Mao Tsetung. Teorien byggjer på røynslene frå kampane arbeidarklassen har ført over heile jorda i meir enn eit hundreår. AKP(m-l) nyttar denne vitskaplege teorien sjølvstendig på tilhøva i Noreg.
     AKP(m-l) fører ein kompromisslaus strid mot alle freistnader på å forfalska marxismen-leninismen. Særskilt fører det ein hard kamp mot den moderne revisjonismen og sosialdemokratiet, som står for interessene til imperialismen / sosialimperialismen, borgarskapetog  reaksjonen i arbeidarklassen og arbeidarrørsla.
     AKP(m-l) byggjer på den proletariske internasjonalismen. Vi kjempar for samhaldet mellom proletarar i alle land og samhaldet mellom dei underkua folka og nasjonane mot imperialismen / sosialimperialismen og mot freistnadene reaksjonen gjer på å kløyva dei arbeidande massane ved å ta i bruk sjåvinisme og rasisme.
     AKP(m-l) stør dei sosialistiske landa (to slike land i dag er Kina og Albania) og frigjeringsrørslene på same vis som dei stør det norske proletariatet og folket.
     AKP(m-l) er sett saman av den mest medvitne og revolusjonære delen av arbeidarklassen i Noreg, den delen som klarast ser dei langsiktige måla til proletariatet, som tek marxismen-leninismen-Mao Tsetungs tenking som rettesnora si og er viljug til å ofra heile livet sitt for å kjempa for at proletariatet og kommunismen skal sigra. Partiet tek og opp i seg småbønder, arbeidande fiskarar og revolusjonære frå andre klassar som er viljuge til å ta klassestandpunktet at proletariatet, omformar seg til proletariske revolusjonære og kjempar saman med det revolusjonære proletariatet for kommunismen. 

2. Ein del av den kommunistiske verdsrørsla

AKP(m-l) er partiet til proletariatet i Noreg. Samtidig er det politiske målet partiet strir for internasjonalt: siger for kommunismen i heile verda. Det same er det politiske grunnlaget vårt. Marxismen-leninimen-Mao Tsetungs tenking byggjer på røynslene som heile den proletariske verdsrørsla har gjort og ikkje berre på dei avgrensa røynslene proletariatet har gjort i Noreg.
     Alt ved starten slo den marxistiske rørsla fast at ho var internasjonal og stridde for internasjonale mål. I det fyrste vitskaplege kommunistiske programmet, Det kommunistiske manifestet frå 1848, gav Marx og Engels alle verkelege kommunistar denne rettesnora: ARBEIDARAR I ALLE LAND, GÅ SAMAN. Difor er og eitverkeleg kommunistisk parti som AKP(m-l) utenkjeleg utan som ein del av den internasjonale kommunistiske rørsla. Denne rørsla er dei verkelege marxist-leninistiske partia og organisasjonane i alle land. AKP(m-l) står saman med dei, stør dei og lærer av dei.
     I tidbolken for den proletariske verdsrevolusjonen som vi lever i no, må dei verkelege marxist-leninistiske partia og organisasjonane slutta seg stadig tettare saman og utvikla kampfellesskapen. AKP(m-l) stør og samarbeider med dei partia som leier arbeidarklassen i dei landa der proletariatet har sigra, som Kina og Albania. Vi stør og samarbeider med verkelege kommunistiske parti og organisasjonar i grannelanda våre og marxist-leninistiske parti og organisasjonar over heile verda. Vi må stø frigjeringsrørslene som fører folkekrig mot imperialismen / sosialimperialismen. Vi må stø striden arbeidarklassen og folka fører over heile verda. Berre då gjer vi vår plikt mot det marxist-leninistiske prinsippet om den proletariske internasjonalismen.
     AKP(m-l) studerer røynslene frå andre parti. Særskilt studerer vi dei viktige røynslene frå bolsjevikpartiet under Lenin og Stalin, før det skifta farge og vart borgarleg og fascistisk under Khrusjtsjov, og dei sigerrike og røynde systerpartia våre i Kina og Albania.
     Samstundes kan ikkje partiet vårt kopiera. Det er berre vårt parti sjølv som kan nytta marxismen-leninismen - Mao Tsetungs tenking rett på klassekampen i Noreg. Ingen andre kan utforma ei rett line for oss i vårt land.
     I den marxist-leninistiske rørsla finst det parti og organisasjonar med meir og mindre røynsle, det finst unge og gamle, store og småe parti. Alle verkelege marxist-leninistiske parti, mellom dei AKP(m-l), avviser den revisjonistiske tesen om "storebror"-parti som kommanderer over "småbrørne", om eit "førande parti" i verdsmålestokk. I den kommunistiske verdsrørsla står alle verkelege marxist-leninistiske parti på like fot. Alle må stø kvarandre, læra av kvarandre og samstundes stå til ansvars åleine for å forma ut ei rett line for sitt land.
     Den verkelege kommunistiske verdsrørsla skil seg grunnleggjande frå den revisjonistiske verdsrørsla som kallar seg "kommunistisk". Den revisjonistiske verdsrørsla har gått frå den proletariske internasjonalismen. I staden blir ho brukt av den svarte, kontrarevolusjonære og fascistiske sosialimperialismen som vil gjera alle revisjonistparti til reiskapar i striden for å bli herre over verda. Dei russiske sosialimperialistane vil ikkje godta nokon like rett for andre parti, men ynskjer at alle andre parti skal vera under kommando av dei. Samstundes strir andre revisjonistparti for eit "sjølvstende" som berre skuldast at dei er blitt reiskapar for borgarskapa i sine eige land og står for dei sjåvinistiske interessene deira. Difor finst det heller ingen verkeleg einskap i denne "internasjonale rørsla" som rotnar meir for kvart år som går.
     AKP(m-l) er byrgt over å høyra til den verkelege kommunistiske verdsrørsla som strir for å styrta imperialismen over heile verda og fri menneska frå all klasser underkuing.



3. Rolla og arbeidsmåten åt partiet

a) Eit parti av ein ny type

AKP(m-l) er den leiinga proletariatet må ha for å vinna siger i den sosialistiske revolusjonen.
     AKP(m-l) skil seg grunnleggjande frå alle andre norske politiske parti. Dei andre partia er organiserte for å vera med i det borgarleg-parlamentariske spelet om taburettar og bein under kapitalismen. AKP(m-l) er skipa for å leia proletariatet i ein revolusjon som styrtar kapitalismen.
     Desse skilnadene viser seg ikkje berre når det gjeld den politiske lina, men og når det gjeld organisasjon og arbeidsmåte. Dei opne borgarlege, sosialdemokratiske og revisjonistiske partia er tvert gjennom prega av borgarleg ideologi og har ein organisasjon og arbeidsstil som tener interessene åt borgarskapet. Dei fryktar kampen dei arbeidande massane fører, samstundes som dei i regelen kan venta vern frå monopolborgarskapet og staten.
     AKP(m-l) har ein organisasjon og arbeidsstil som byggjer på dei marxist-leninistiske grunnsetningane og som har til formål å tena arbeidarklassen. AKP(m-l) kan berre veksa og styrka seg ved å ta del i masserørslene til arbeidarklassen og folket heile tida, og kan berre venta fiendskap og forfylging frå monopolborgarskapet og 
staten.
     Eit parti som skil seg frå dei borgarlege partia på alle grunnleggjande område på denne måten, kallar vi eit parti av ein ny type.
     Kapitalistane skjønar svært godt at kommunistpartiet er eit dødeleg trugsmål mot dei og eit våpen arbeidarklassen må ha for å sigra. Det er ei oppgåve av aller fyrste rang for heile arbeidarklassen at det kommunistiske partiet vert bygt og vert styrka.
     Historia syner at det er ei svært vanskeleg oppgave å skapa eit slikt parti, og at det ikkje har lukkast for tidlegare generasjonar av arbeidarar og kommunistar i Noreg å løysa denne oppgåva fullt ut.
     Arbeidarforeiningane som Marcus Thrane leidde (1848), Det Norske Arbeiderparti (1887) og NKP(1923) var alle saman opphaveleg revolusjonære arbeidarparti som stridde for sosialismen. DNA hadde marxismen på programmet, og NKP jamvel marxismen-leninismen. Båe var med i Den kommunistiske internasjonalen. Likevel lei desse partia nederlag og vart knuste eller omvandla seg til slutt til borgarlege parti. Ein av grunnane til det var at dei var prega av uklare og urette idear om rolla, organisasjonen og arbeidsmåten som det revolusjonære partiet må ha.

b) Kvifor treng arbeidarklassen det kommunistiske partiet?

Proletariatet og det arbeidande folket kan ikkje fri seg sjølv utan ei rett politisk line for revolusjonen. Denne politiske lina er det AKP(m-l) som er beraren av. Ho er marxismen-leninismen-Mao Tsetungs tenking, nytta i samband med ein konkret analyse av tilhøva i Noreg. Arbeidarklassen i Noreg treng AKP(m-l) av di partiet er beraren av den kommunistiske teorien og den revolusjonære proletariske lina for kampen som byggjer på den. 
     Leiinga som det kommunistiske partiet og den kommunistiske teorien gjev, trengst i klassekampen under kapitalismen, i den sosialistiske revolusjonen og under kampen for å utvikla det sosialistiske samfunnet fram til kommunismen.
     Det kommunistiske partiet trengst for det fyrste under kapitalismen fordi berre det kommunistiske partiet, som byggjer politikken sin på marxismen-leninismen, kan førebu arbeidarklassen og folket på revolusjonen i tida før det er en revolusjonær situasjon i landet. Og det er berre det kommunistiske partiet som kan gå i brodden for klassekampen og gjera han stadig meir skjerpa under kapitalismen.

     For det andre, når den revolusjonære situasjonen er der og dei breie folkemassane i Noreg strir med våpen i hand mot kapitalistane for å ta frå dei statsmakta, så kan ikkje revolusjonen sigra utan at det finst eit kommunistisk parti.
     Eit revolusjonært, kommunistisk parti er eit parti som har ei marxist-leninistisk politisk line for korleis arbeidarklassen skal handla i ein revolusjonær situasjon, som er organisert slik at det er i stand til å verka handlekraftig og målmedvete i ein revolusjonær situasjon same kva som skjer, og som har førebudd både massane og partiet sjølv på revolusjonen. Å skapa eit slikt parti tektid. Partiet må førebuast og skipast i god tid før den sosialistiske revolusjonen startar.
     Ingen andre parti han fylla den viktige rolla AKP(m-l) spelar når det gjeld å førebu dei arbeidande massane på den sosialistiske revolusjonen. AKP(m-l) er og det einaste partiet som går inn for at arbeidarklassen og folket skal verja seg mot åtak frå imperialismen gjennom folkekrig, og trengs for å leia folket inn i ein slik krig.
     For det tredje trengst det kommunistiske partiet når den sosialistiske revolusjonen har vunne den fyrste sigeren sin over borgarskapet og har skipa proletariatets diktatur. Striden for å føra klassekampen vidare under sosialismen og utvikla samfunnet vidare til kommunismen kan berre vinna siger om han har eit parti i leiinga som har ei klar forståing av vegen vidare, som byggjer på marxismen-leninismen-Mao Tsetungs tenking.
     I dag viser kjensgjerningane sjølve at AKP(m-l) er det einaste partiet i Noreg som er berar av arbeidarklassen sin vitskaplege teori, det einastepartiet som har ei strategisk politisk line for kampane arbeidarklassen i Noreg må føra for å styrta kapitalismen, hindra at borgarskapet tek att makta og byggja sosialismen.
     Arbeidarklassen i Noreg treng partiet, for utan partiet kan klassen aldri frigjera seg sjølv. For å gjera revolusjon må proletariatet fremst av alt stø og styrkja partiet sitt, AKP(m-l).

c) AKP(m-l) kjempar i samsvar med masselina

For å leia kampen åt dei arbeidande massane må AKP(m-l) alltid kjempa og arbeida i samsvar med masselina. Masselina grunnar seg på den proletariske verdsåskodinga. Kjernen i masselina er prinsippet frå massane - til massane. Det vil seia at partimedlemene må gå til dei arbeidande massane og læra av dei. Vi må samla røynslene deira. Vi må få kjennedom til ynskja og behova deira slik dei står fram einskilde og usystematiske, studera og samanfatta dei og gje grunnlag for ei politisk rettesnor som partiet fører ut att i massane. Slik kan dei sjølve handla på grunnlag av rette parolar og liner som byggjer på røynslene deira, men som samstundes er reinodla og systematiserte. Sidan må røynslene frå kampen etter desse linene verta summerte opp på ny. Dette må gjerast opp att i ein uendeleg spiral. På det viset vert linene og politikken stadig riktigare. Det er å arbeida i samsvar med den marxistiske sannkjenningsteorien (erkjennelsesteorien). Han lærer oss at riktige tankar ikkje vert til i hovudet på folk skilt frå røyndomen, men at dei vert til og prøvast i sosial praksis.
     Mao Tsetung er den marxistiske teoretikaren som i fremste rekkje har utvikla teorien om masselina.
     Føresetnadene for masselina at partiet har djupe røter i massane. Difor er det naudsynt at heile leiinga, alle grunnorganisasjonar og medlemer heile tida har så brei kontakt som råd er med massane.
     Partiet må kjenna massane sitt liv og ta del i det, læra av massane og ha vyrdnad for dei. Partiet går ut frå massane sine objektive behov, ynskje og kva dei har skjøna. Det sameiner seg med og byggjer på alle gode og rette straumdrag i masserørsla og nyttar dei til å driva attende alle range og skadelege straumdrag. Partiet vert ikkje eit haleheng til dei spontane ytringane i masserørsla, men strir for å heva ho opp på eit høgare nivå, gjera ho meir konsekvent og målmedveten, sterkare og meir progressiv. Føresetnaden for dette er at partiet går i brodden med eit godt døme som overtyder massane og vinn tilliten deira.
     Dei borgarlege partia, og med dei sosialdemokratane og revisjonistane, har ingen tillit til eller vyrdnad for massane, medan AKP(m-l) lit på dei arbeidande massane og vyrder dei. Det vil ikkje seia at massane ikkje kan ta i mist. Sjølvsagt er arbeidarklassen og påverka av propagandaen frå borgarskapet og opportunistane. Men vi lit på at massane vil avsløra dei gjennom røynslene i klassekampen. Partiet vil aldri gje etter for reaksjonære straumdrag som imperialismen sin propagandamaskin stundom klarar å fremja i delar av folket. Sjølv om slike for ei tid skulle få ein viss stønad, vil vi føra fram ein open kritikk av dei og vera visse på at det arbeidande folket etter ei tid vil gjennomskoda dei reaksjonære linene.
     Masselina til AKP(m-l) skil seg skarpt frå den djupe vanvyrdnaden dei sosialdemokratiske og revisjonistiske partia har for massane. Dei lyg for massane, fører dei bak lyset og står fjernt frå massane sitt liv.
     Formålet med masselina til AKP(m-l) er å setja massane i rørsle. Berre dei kan skapa verdshistorie. Berre dei kan tryggja sigeren i den sosialistiske revolusjonen. Difor vil AKP (m-l) alltid skjerpa klassekampen mot borgarskapet, vera det tryggjaste støet for dei kjempande massane og gå i brodden for massekampen sjølv. 

d) AKP(m-l) tek del i masseorganisasjonane og stør dei i kampen mot klassefienden

Dei arbeidande massane kan ikkje sigra over klassefienden utan å organisera seg. Difor er det alltid oppgåva for AKP(m-l) å hjelpa fram denne organiseringa. Samstundes står det kamp mellom to liner, den proletariske og den borgarlege, innanfor masseorganisasjonane sjølve.
     Fagforeiningane vart skipa for å stri for interessene åt arbeidarklassen mot kapitalen. No er leiinga i fagrørsla teken av arbeidararistokratiet. Desse leiarane går i teneste for borgarskapet og nyttar det faglege apparatet til å underkua arbeidarane.
     AKP(m-l) vil stø all kamp masseorganisasjonane fører mot klassefienden og imperialismen. Samstundes vil partiet stri mot sosialdemokratane og revisjonistane sine freistnader på å gjera dei til reiskapar for klassefienden.
     Medlemene i partiet tek del i masseorganisasjonane for å vinna det store fleirtalet for ein politikk som samsvarar med interessene til medlemene i organisasjonane.
     Ulike fagforeiningar og masseorganisasjonar organiserer berre særskilde delar av arbeidarklassen og det arbeidande folket, og dei kjempar berre for eit avgrensa program. AKP(m-l) står for interessene til heile proletariatet og ikkje berre ein del av det. AKP(m-l) kjempar for dei strategiske interessene til heile proletariatet og det arbeidande folket, for sosialismen og kommunismen. Samstundes stør AKP(m-l) alle dei kampane proletariatet og det arbeidande folket fører mot reaksjonen kvar dag. AKP(m-l) står difor for noko meir enn eit avgrensa program for nokre kampar, AKP(m-l) står for eit program som stør alle kampane klassen fører og rettar dei inn mot same målet. Difor er AKP(m-l) den høgste forma for proletarisk klasseorganisasjon i Noreg.
     Partiet strir for å styrkja dei kampane masseorganisasjonane fører mot klassefienden og for å føya dei saman. Difor seier vi at partiet strir for å spela ei leiande rolle i masseorganisasjonane. Partiet gjer dette ved å setja fram framlegg og freista å vinna stønad for dei gjennom demokratisk diskusjon mellom massane av medlemer i organisasjonane. Medlemene i AKP(m-l) arbeider i masseorganisasjonane på lik line med andre medlemer. Partiet krev ikkje å få kommandera nokon og nyttar ikkje intrigemakeri eller kuppmetodar. Vi har tiltru til at massane i organisasjonane vil stø framlegga våre når dei vert overtydde om at lina vår er rett. Difor kjempar vi og alltid for eit verkeleg medlemsdemokrati i desse organisasjonane.
     Dette skil AKP(m-l) frå dei borgarlege "arbeidarpartia". Revisjonismen og sosialdemokratiet er retningar som ikkje toler å bli diskuterte og kritiserte av arbeidarklassen og arbeidsfolk. Difor kjempar desse reaksjonære retningane mot medlemsdemokratiet i masseorganisasjonane, krev å få kommandera over dei, byråkratiserer dei og kløyver og øydelegg masseorganisasjonane når medlemene sjølve vil rå over politikken.

e) AKP(m-l) er leiande ved å gå i brodden

Som kommunistisk parti vil AKP(m-l) alltid vera den mest oppofrande og konsekvente kjemparen for interessene til arbeidarklassen. Partiet kjempar for å utvikla rette liner og for å vinna tilslutnad til dei i arbeidarklassen. AKP(m-l) kan utvikla rette liner av di partiet byggjer på marxismen-leninismen-Mao Tsetungs tenking og gjer konkrete analyser av stoda i Noreg.
     Såleis vert partiet ein fortropp og ein generalstab for proletariatet. Klassen treng ei slik leiing for å føra slaget mot klassefienden.
     AKP(m-l) sine medlemer må vera leiande i å utvikla og verja den rette kommunistiske lina, dei må ta del i massane sine kampar og vera viljuge til å ofra seg for massane sine interesser. Difor kallar vi AKP(m-l) for eit parti av leiarar.
     AKP (m-l) spelar den leiande rolla av di partiet sjølve er ein del av arbeidarklassen. Medlemene er sjølve utbytta og underkua av borgarskapet og har difor dei same interessene og problema som det arbeidande folket elles. Det er eit prinsipp for partiet å styrkja luten av arbeidarar i partiet. Dei kommunistiske arbeidarane er dei beste vaktarane av marxismen-leninismen og av partiet sin proletariske karakter. Difor må og kommunistiske arbeidarar vera ryggraden i partiet på alle plan.
     Det kommunistiske partiet er partiet til arbeidarklassen av di dei som er med i det sjølve er arbeidarar og arbeidande menneske, av di heile partiet er knytt tett saman med klassen og det arbeidande folket, og av di ingen i partiet kjempar for noko anna enn å frigjera arbeidarklassen. Ingen får nokon føremon for seg sjølv av å vera med i partiet. 
     Revisjonistane og sosialdemokratane freistar å narra folk til å tru at kommunistane er noko framandt for arbeidarklassen. Men det som verkeleg er framandt er dei reaksjonære sosialdemokratiske og revisjonistiske partia. Leiinga og mange medlemer der er borgarar og byråkratar som lever eit liv som er heilt avskilt frå vanlege arbeidande menneske. Dei veit ikkje kva som skjer i arbeidarklassen, kva arbeidarane tenkjer og meiner. Arbeidararistokratane og byråkratane i dei borgarlege arbeidarpartia representerer interessene åt utbyttarklassen, ikkje arbeidarklassen, og dei gjer sjølve karriere og får føremoner gjennom at dei er med i partia.

f) AKP(m-l) er organisert etter den demokratiske sentralismen

Det marxistiske prinsippet om den demokratiske sentralismen vart fyrste gongen samanfatta av Lenin. Partivedtektene uttrykkjer denne lina i detalj .
      Den demokratiske sentralismen er den proletariske organisasjonsforma. Proletarane kan aldri sigra over borgarskapet om dei slåst som einskilde individ. Dei kan berre sigra om dei går saman. Den demokratiske sentralismen skaper størst mogeleg einskap i klassen og konsentrerer kreftene åt klassen mest mogeleg.
     Den demokratiske sentralismen frigjer skaparkrafta i arbeidarklassen ved å nytta den demokratiske metoden. Han gjer slaget mot klassefienden hardast mogeleg ved å sentralisera kreftene under ein jernhard, medveten og friviljug disiplin. Gjennom den demokratiske sentralismen vert det slike tilhøve i partiet at der "rår både sentralisme og demokrati, både disiplin og fridom, både einskapleg vilje og personleg frimot og initiativ". (Mao Tsetung)
     Partidisiplinen er slik at han krev at den einskilde underordnar seg organisasjonen, mindretalet underordnar seg fleirtalet, lågare organ underordnar seg høgare og heile partiet underordnar seg sentralkomiteen.
     Det er i strid med ein sterk og friviljug disiplin å skipa fraksjonar i partiet. Det strir mot eit verkeleg demokrati av di fraksjonar set sin eigen disiplin over organisasjonen. Det er og i strid med sentralismen. Eit parti som er kløyvd opp i fraksjonar kan ikkje leia arbeidarklassen i den sosialistiske revolusjonen. Fraksjonisme løyser opp einskapen i partiet, øydelegg disiplinen og organisasjonen. Difor kan fraksjonisme ikkje tillatast og må rydjast ut med fast hand.
     Sosialdemokratane og revisjonistane går til åtak på den demokratiske sentralismen og kallar han "diktatur over medlemene" og "for sentralistisk". Men i røynda er det dei borgarlege "arbeidarpartia" som er prega av byråkratisk sentralisme og mangel på demokrati. Leiande klikkar av borgarlege politikarar avgjer alt bak stengde dører, medan medlemene ikkje har noko å seia.

g) Kritikk og sjølvkritikk

AKP(m-l) nyttar metoden med kritikk og sjølvkritikk for å retta på feil som oppstår i partiet. Vi kommunistar fryktar ikkje kritikken og sjølvkritikken, men søkjer han, av di vi veit at vi har sanninga på vår side og at sanninga tener proletariatet. Metoden med kritikk og sjølvkritikk er heilt naudsynt for den demokratiske sentralismen. Han set eit skarpt lys på alle feilaktige og byråkratiske tendensar i partiet og reinskar dei ut. Kritikken og sjølvkritikken er og naudsynt for at partiet skal kunna leia massane og utvikla ei verkeleg masseline.
     Kritikken og sjølvkritikken er og noko som skil AKP(m-l) frå dei borgarlege "arbeidarpartia". Dei prøver å løyna handlingane sine og kan aldri vedgå feil. Det syner at dei borgarlege leiarane fryktar sanninga og massane sine meiningar.

h) AKP(m-l) styrkjer seg ved å reinsa seg for opportunistiske element

Borgarlege tendensar som kjem til syne hjå ærlege kommunistar, blir vi kvitt ved demokratisk diskusjon i samsvar med formelen einskap-kritikk-einskap. Men borgarlege tendensar i form av borgarlege politikarar i partiet blir vi kvitt ved å avsløra dei gjennom demokratisk diskusjon for å kasta dei ut or partiet.
     Borgarlege politikarar og karrieristar innanfor partiet vil alltid prøva å omskapa AKP(m-l) i sitt eige - i borgarskapet sitt bilete. Dei vil prøve å gjera AKP(m-l) til eit borgarleg "arbeidarparti", eit revisjonistisk parti. 
     Difor kan ikkje AKP(m-l) tillata at borgarlegekarrieristar, arbeideraristokratar, revisjonistar og sosialdemokratar får vera med i partiet. "Å kjempa mot imperialismen når ein har slike 'stridsfelagar' i ryggen vil seia å koma i ein situasjon der ein vert skoten på frå to sider-framanfrå og bakanfrå" (Stalin). "Om ein har reformistar, mensjevikar i rekkjene er det uråd å sigra i den proletariske revolusjonen" (Lenin). Partiet har ikkje bruk for medlemer som ikkje verkeleg kjempar for proletariatet si sak. Om slike medlemer vert borte frå partiet, "så veikjer det ikkje, det styrkjer både partiet, arbeidarrørsla og revolusjonen" (Lenin).

i) AKP(m-l) bind saman legalt og illegalt arbeid

Under borgarskapets diktatur må kommunistane alltid vera budde på valdsam undertrykking og krig. Det er ei plikt for partiet alltid å vera førebudd, slik at det ikkje vert knust av forfylgingane, men halda fram med kampen same korleis tilhøva er.
     Difor er det eit prinsipp for kommunistiske parti under kapitalismen at dei viktigaste delane av partiorganisasjonen skal vera løynde for klassefienden. Det vil seia at sjølv i tider då borgarskapet tillet partiet å trå fram legalt, må partiet ha ei organisasjonsform som er førebudd på å gå over i illegalitet. Det må binda saman legalt og illegalt arbeid.
     Dette vil ikkje seia at politikken til partiet er løynleg. Politikken vår er fullt offentleg og alle som ynskjer kanverta kjende med han. AKP(m-l) vil og nytta høvet til legalt arbeid så lenge det er råd å stri for den marxist-leninistiske politikken med legale middel.
     Dei borgarlege "arbeidarpartia" går til åtak på tryggingspolitikken til AKP(m-l). Dei vil pressa partiet til å gjera medlemer og organisasjon kjende for borgarskapet slik at klassefienden lettare kan knusa partiet. Dei borgarlege "arbeidarpartia" sjølve har ingen grunn til å løyna organisasjonen sin mot klassefienden, for dei går sjølv i teneste for kapitalen.
     På den andre sida løyner desse partia den eigentlege politikken sin frå dei arbeidande massane for å få røyster. Det syner den borgarlege karakteren deira.

j) AKP(m-l) er sjølvberga og lit på eigen styrke

Eit revolusjonært parti som har som mål å styrta kapitalismen i Noreg, kan aldri gjera seg avhengig av stønad frå andre enn dei som har interesse av å stri mot borgarskapet her i landet, arbeidarklassen og dei arbeidande massane i Noreg.
     Difor avviser AKP(m-l) kvart tilbod om stønad frå staten eller frå andre organ for monopolborgarskapet. Slik stønad er "kuler med sukkertrekk" som skal gjera partiet korrupt og omvandla det til ein narkotikaslave, som berre kan frelsa livet når det får "sprøyter" frå klassefienden. AKP(m-l) snyltar ikkje på masseorganisasjonar og vert ikkje finansiert frå utlandet. Partiet set sin lit til det arbeidande folket i Noreg.
     Alle som stør AKP(m-l) skal vita at ikkje noko sløsast bort og at AKP(m-l) ikkje gjev grobotn for eit skikt av byråkratiske yrkespolitikarar med høge løner.
     I motsetnad til AKP(m-l) let dei borgarlege "arbeidarpartia" klassefienden finansiera seg. Dei imperialistiske supermaktene Sovjet og USA stør kvar sine borgarlege arbeidarparti med pengar. I Noreg er desse partia nesten heilt finansiert av monopolkapitalen sin stat. Høgresosialdemokratiet tek millionar til drifta av partiet frå fagforeiningskassene. Ingen av desse partia kan lita på eigne krefter og på friviljuge tilskot fråarbeidsfolk.

k) AKP(m-l) bind saman teori og praksis

Det vil seia at partiet nyttar dei allmenne prinsippa i marxismen-leninismen på ein konkret analyse av den konkrete stoda. Det vil seia å utvikla ein politikk som er både prinsippfast og i samsvar med stoda i klassekampen.
     Partiet bind saman teori og praksis ved stadig å arbeida for å setja partiet sitt program og paroler om i handling frå dei arbeidande massane si side.
     Denne marxist-leninistiske lina krev at medlemene alltid studerer den kommunistiske teorien. Alle må studera verk av Marx, Engels, Lenin, Stalin, Mao og partidokument frå AKP(m-l). Det er og naudsynt å studera utviklinga i Noreg og i verda og røynslene frå systerpartia. Desse studia vert ikkje noko partimedlem ferdig med nokon gong.
     Samstundes som alle medlemer studerer, må alle vera aktive og ta del i klassekampen i Noreg og gå i brodden for han. Berre i praksis kan partiet og medlemene prøva den politiske lina og tryggja at ho alltid er i samsvar med røyndomen.
     Ved å nytta studia på praksis i klassekampen og nytta røynslene frå klassekampen igjen for å skjøna betre det vi studerer, knyter vi kommunistar saman teori og praksis. Dei to må alltid gå saman. Ein teori utan praksis vert utan liv, medan ein praksis som ikkje vert rettleidd av den marxist-leninistiske teorien vert blind.


II. Imperialismen og den proletariske verdsrevolusjonen

4. Imperialismen

a) Imperialismen er det monopolistiske stadiet i kapitalismen

Kapitalismen i verda fekk sitt store gjennombrot i samband med den industrielle revolusjonen og dei store borgarlege revolusjonane. Den kapitalistiske storindustrien sprengde dei føydale lekkjene som heldt utviklinga av samfunnet attende. Kapitalismen ruinerte millionar av småprodusentar og dreiv dei inn i fabrikkane. På det viset vart det moderne proletariatet skapt.
     Kapitalismen fører til konsentrasjon av produksjonen. Det går føre seg ei kapitalistisk sosialisering av arbeidet og produksjonen. På den eine sida får produksjonen stadig meir samfunnskarakter, men på den andre sida er det ein fåtalig kapitalistklasse som eignar til seg resultata av denne produksjonen. Denne motseiinga fører til anarki i den sosiale produksjonen og til stadig aukande motseiing mellom proletariatet og alle arbeidande massar på den eine sida og borgarskapet på hi side.
     Då borgarskapet gjorde småprodusentane eigedomslause og dreiv dei saman i store fabrikkar, skapte det og den klassen som skal leggja heile den kapitalistiske utbyttinga i grava-det moderne proletariatet.
     Konkurransen mellom dei ulike kapitalistane og den stadige akkumuleringa av kapital førte til at den tidlege frikonkurransekapitalismen voks over i monopolkapitalisme, det vil seia imperialisme. Dette løyste ikkje dei grunnleggjande motseiingane i kapitalismen. Det gjorde dei tvert om mykje skarpare.
     Motseiinga mellom produktivkreftene sin karakter og produksjonstilhøva gjev seg utslag i periodiske overproduksjonskriser. Det vert produsert meir enn det marknaden kan ta imot av di massane er utbytta. Difor hopar det seg opp store lager som ikkje får avsetnad. Det fører til øydeleggjing av produktivkrefter, arbeidarar vert arbeidslause og fabrikkar nedlagde.
     I imperialismen sin tidbolk er desse krisene vorte kraftigare og dei kjem oftare. Krisene vert forsterka av den kapitalistiske verdsmarknaden.
     Kapitalismen har søkt å løysa desse motseiingane med å skapa stadig større trustar og monopol, og staten spelar og ei meir sentral rolle som verkeleg felleskapitalist. Desse tiltaka gjev inga løysing, fordi tileigninga framleis er privat. Dei berre fører til at stadig fleire småprodusentar vert proletarar.
     Utviklinga av statsmonopolkapitalismen fører til ei skjerping av den kapitalistiske krisa. Kraftig auke i den statsmonopolistiske sektoren er eit lovbunde produkt av imperialismen sin utvikling. På det viset er statsmonopolkapitalismen ei materiell førebuing av sosialismen, men statsovertaking under kapitalismen er ingen veg til sosialismen. Det rører ikkje ved den private eigedomsretten til produksjonsmidla. "Arbeidarane held fram med å vera lønsarbeidarar, proletarar. Kapitalforholdet vert ikkje avskipa, det drivast tvert imot på spissen. Men det slår om. At staten tek over produktivkreftene er altså ikkje noka løysing av konflikten, men det gøymer i seg det formelle midlet, vegen til løysinga." (Engels.)
     Marx og Engels synte at dei indre motseiingane i kapitalismen aldri kunne løysast innanfor rama av kapitalismen. Dei synte at kapitalismen aldri kan avskipa grunnlaget for krisene og aldri hindra dei i å bli kvassare. Dei slo fast kva som er dei indre utviklingslovene for den kapitalistiske økonomien, og synte at denne utviklinga lovbunde må føra til at kapitalismen sjølv lid nederlag, at proletariatet gjer revolusjon og skipar sosialismen.
     Utviklinga av monopolkapitalismen og imperialismen har ikkje endra noko på at den analysen Marx og Engelsgjorde er gyldig. Motseiingane mellom den veksande samfunnskarakteren av produksjonen og den private tileigninga av produksjonsresultata kan framleis berre løysast ved at proletariatet gjer revolusjon, knuser den borgarlege staten og skipar si eiga statsmakt i staden for hin, proletariatets diktatur, og nyttar det til å gjera produksjonsmidla om til verkeleg samfunnseige, til felleseige for arbeidarklassen.

b) Lenins teori om imperialismen som det høgste og siste stadiet i kapitalismen

Den imperialistiske tidbolken tok til då den gamle frikonkurransekapitalismen voks over i monopolkapitalisme ved inngangen til det 20. hundreåret.
     Det er Lenin som fyrst og fremst har analysert framvoksteren av imperialismen, dei grunnleggjande motseiingane i imperialismen og dei nye vilkåra for den proletariske revolusjonen som imperialismen har skapt. Ved å gjera dette vidareutvikla han marxismen for imperialismen sin tidbolk. "Leninismen er marxismen i tidbolken for imperialismen og den proletariske revolusjonen". (Stalin.)
     Lenin synte at den gamle frikonkurransekapitalismen utvikla seg vidare til monopolkapitalisme og imperialisme som eit resultat av dei indre drivkreftene i kapitalismen sjølve. Det kapitalistiske profittjaget førte til ein ofseleg vokster i industrien og ein svært snøgg prosess med konsentrasjon av produksjonen i stadig større verksemder. Denne utviklinga førte samstundes med seg ein overmåte stor konsentrasjon av kapitalen.
     Denne utviklinga la grunnlaget for det moderne kapitalistiske monopolet. Krisa i kapitalismen ved inngangen til dette hundreåret hjelpte til med å konsentrera kapitalen endå meir. Frikonkurransekapitalismen slo om til monopolkapitalisme. Veldige monopol dominerte no økonomien i Europa og dermed heile verdsøkonomien.
     Lenin synte at sjølv om monopola gjer slutt på frikonkurransekapitalismen, så vil ikkje det seia at dei gjer slutt på konkurransen. Tvert om, under monopolkapitalismen vert i staden den valdsame konkurransen og striden mellom monopola skjerpa. Vidare synte Lenin at "ordninga" av produksjonen gjennom at det vert skipa monopol ikkje kan hindra kriser i kapitalismen: "Tvert om. Monopolet, som oppstår i sume industrigreiner, styrkjer og skjerpar det kaoset som er karakteristisk for heile den kapitalistiske produksjonen sett under eitt." I røynda fører utviklinga av monopolkapitalismen til at dei økonomiske krisene vert skjerpa, og krisene på si side "styrkjer tendensane til konsentrasjon og monopol i ofseleg grad".
     Lenin synte at ved framvoksteren av monopolkapitalismen smelta den gamle industrikapitalen og den gamle bankkapitalen saman under leiing av nokre få storbankar. Denne nye, kraftig sentraliserte kapitalen i desse storbankane kalla Lenin finanskapital. "Konsentrasjon av produksjonen, monopol som veks fram or denne konsentrasjonen, samansmelting av bankane med industrien, det er det som særkjenner framveksten av finanskapitalen og innhaldet i dette omgrepet." Ei lita gruppe finansherrar som kontrollerer desse enorme kapitalane får makta over bankane, industrien og industrimonopola. Desse kapitalistane kalla Lenin finansoligarkiet.
     Lenin synte at den store rolla kapitaleksporten spelar er eit særkjenne for monopolkapitalismen og imperialismen. "For den gamle kapitalismen, med fullt herredøme for frikonkurransen, var vareeksporten karakteristisk. For den nyaste kapitalismen, med herredøme for monopola, har eksport av kapital vorte karakteristisk". 
     Utviklinga av monopol fører med seg ei svær opphoping av finanskapital som det ikkje lenger er råd for kapitalistane å investera i heimlandet. Monopolkapitalismen fører difor med seg at kapitalen i dei imperialistiskelanda "flyt over grensene" for å verta investert i andre land der profittkvoten er høgast.
     Lenin synte at konkurransen mellom dei imperialistiske monopola utviklar seg som ein strid for å dela verda mellom dei. Dess større vekt kapitaleksporten får, dess hardare vert den kampen ulike monopol fører for å vinna kontroll over så stor del av verdsmarknaden som råd for seg sjølve. Denne striden gjev opphav til ei oppdeling av den kapitalistiske verdsmarknaden mellom internasjonale monopolistiske kapitalistsamskipnader.
     Ettersom monopola har ulikt nasjonalt opphav og grunnlag, verkar kampen om oppdelinga av den kapitalistiske verdsmarknaden jamvel inn på tilhøvet mellom dei ulike imperialistiske statane. Blant dei kapitalistiske statane voks det fram nokre fåe som var langt framom dei andre statane i økonomisk styrke, konsentrasjon av kapital og militær makt. Desse imperialistiske stormaktene var på Lenin si tid, ved inngangen til den 1. verdskrigen, fyrst og fremst England, Tyskland, USA, Frankrike og til ein viss grad Tsar-Russland.
     Dei kapitalistiske statane har kjempa om koloniar så lenge kapitalismen har funnest. Men overgangen til kapitalistisk imperialisme utvikla kolonipolitikken kraftig. Gjennom å sikra seg koloniar kunne monopola i dei ulike landa sikra seg marknader for kapitaleksport og for eksport av varer og kontroll over råvarer som dei trong for å tryggja at den imperialistiske kapitalismen kunne halda fram.
     Men ved innleiinga av det 20. hundreåret var det ikkje lenger territorium att som ikkje var teke av ei eller anna kolonimakt. Verda var alt ferdig oppdelt mellom stormaktene. Det særeigne ved kolonipolitikken under imperialismen er såleis at det berre er råd å gjera ei nyoppdeling av verda mellom dei imperialistiske statane. Samstundes held monopoliseringa og opphopinga av finanskapital fram. Denne utviklinga gjer det til eit spørsmål om liv eller død for dei imperialistiske monopola å halda fram med å utvida seg. Dei må ha utvida marknader for kapital og varer og kontroll over meir råvarer same om alt er teke av andre. Difor kan kampen om nyoppdeling berre bli kvassare og kvassare under imperialismen. Lenin drog difor denne konklusjonen: "Det er difor ei absolutt kjensgjerning at overgangen frå kapitalismen til monopolkapitalisme, til finanskapital, er bunde saman med ei skjerping av kampen om oppdelinga av verda."
     Dette gjev grunnen for at kapitalismen i den noverande tidbolken meir enn nokon annan tidbolk er kjenneteikna av militær aggresjon, valdeleg underkuing og blodig framferd for å sikra seg koloniar og koloniområde.
     Lenin synte at ekspansjonstrongen til den moderne kapitalismen ikkje på noko vis avgrensa seg til jakt på koloniar blant dei lite utvikla jordbrukslanda. Store imperialistiske makter søkjer og å leggja andre kapitalistiske og imperialistiske makter under seg, og å få kontroll over alt som kan gje overtak i kampen med imperialistiske rivalar: aude øyar, polarområde havområde .
     Vidare synte Lenin at det imperialistiske kapitalistiske kolonisystemet ikkje berre fører til at verda vert delt opp i reine kolonimakter med reine koloniar. I imperialismen sin tidbolk veks det fram ein rad overgangsformer for kolonitilhøve: ei "rekkje former for avhengige land som trass i at dei formelt er politisk sjølvstendige i røynda er infiltrert i eit net av finansiell og diplomatisk kontroll".
     På Lenin si tid var hovudforma for kontroll over koloniar det gamle kapitalistiske kolonisystemet. Men då dette braut saman for frigjeringskampane, særleg etter den andre verdskrigen, er dette systemet med halvkoloniar blitt hovudforma for den imperialistiske nykolonialismen i våre dagar.
     På grunnlag av analysen sin av kapitalismen i hans imperialistiske stadium, stilte Lenin opp fylgjande grunnleggjande kjenneteikn på imperialismen:
"1. konsentrasjon av produksjon og kapital, som har nådd eit så høgt utviklingssteg at han har skapt avgjorde monopol som spelar den avgjerande rolla i det økonomiske livet;

2. bankkapitalen er smelta saman med industrikapitalen, og det er skapt eit finansoligarki på grunnlag av denne 'finanskapitalen';
3. kapitaleksporten, til skilnad frå vareeksporten, får særs mykje å seia;
4. det oppstår internasjonale monopolistiske kapitalistsamskipnader som deler verda mellom seg, og
5. den territoriale oppdelinga av jorda mellom dei kapitalistiske stormaktene er avslutta.
    Imperialismen er kapitalismen på det utviklingssteget då monopola og finanskapitalen sitt herredømme er skipa, då kapitaleksporten har fått ei framståande rolle, då oppdelinga av verda mellom dei internasjonale trustane har teke til og oppdelinga av territoriet på heile jorda mellom dei største kapitalistiske landa er avslutta." 
     Lenin sin analyse av grunndraga i imperialismen gjeld heilt ut framleis, og er det einaste vitskapelege grunnlaget revolusjonære kan byggja på for å unngå å hamna i opportunisme og revisjonisme.
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
