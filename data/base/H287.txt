
Oslo, den 30.mai 1996
Pressemelding fra Høyres kvinnepolitiske leder Erna Solberg:
- Høyre ønsker et mer familievennlig skattesystem!
Høyres kvinnepolitiske utvalg ønsker at skattesystemet vris til å bli mer familierettet og mindre individrettet.
Dette fremkommer i forslag til kvinnepolitisk manifest som ble presentert i Oslo i dag av Høyres kvinnepolitiske leder, Erna Solberg. Manifestet skal behandles på Høyres kvinnekonferanse i helgen hvor ca 130 kvinner fra hele landet samles.
En omlegging av skattesystemet bør innebære mulighet for éninntektsfamiliien å dele inntekten mellom ektefeller, primært mens barna er små. Toinntektsfamiliene bør samtidig få muligheter til å få reelle fradrag for utgifter både til barneomsorg og annen hjelp i hjemmet.
Forslaget er et brudd med den tidligere kvinnetenkningen i Høyre og er forventet å skape debatt på konferansen.
Manifestet behandler en rekke spørsmål. Av hovedpunktene kan nevnes:
* Kvinnene i Høyre ønsker styrket veiledningstjeneste i skolen, ikke minst for å motivere jenter til å velge tekniske, mannsdominerte fag.
* Det må settes større fokus på kvinners helse; forskningen må styrkes på typiske kvinnelidelser.
* Fedre må få selvstendige rettigheter til pappapermisjon. Kvinneutvalget i Høyre ønsker å gå lengre enn Høyres stortingsgruppe gjorde i Velferdsmeldingen.
* Pornografilovgivningen må bli klarere og faktisk håndheves.
* Det ønskes at det offentlige skal gå foran med forsøk med fleksibel arbeidstid.
På to punkt er det uenighet i Høyres kvinnepolitiske utvalg. Dette gjelder spørsmålet om å fjerne retten til å stryke kandidater ved kommunevalg og hvor lenge enslige forsørgere skal få beholde overgangsstønad.
