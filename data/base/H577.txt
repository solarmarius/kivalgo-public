
Pressemelding, Høyres Stortingsgruppe, 4. juni 1998
Kristin Krohn Devold
Opphev småbåtregisteret
Høyre foreslo i dag under Stortingets behandling av ny lov om Fritids- og småbåter å oppheve småbåtregisteret. Forslaget fikk bare støtte fra Frp og Kystpartiet. «Dette registeret er et typisk eksempel på oppbygging av meningsløst byråkrati,» sier Krohn Devold, «dessuten frykter jeg at det er første skritt for å innføre en egen båtskatt i Norge.»
Registeret skal inneholde en lang rekke med detaljopplysninger om småbåter, for eksempel lengde, farve, fasthavn og materiale den er laget av, ja, selv lettjoller med motor skal registreres. Dersom du gjør endringer på båten, for eksempel maler om, skal dette på ny registreres.
For å gjennomføre og håndheve reglene bygges det opp et omfattende byråkrati. «Disse midlene kunne med fordel være brukt på helt andre prioriterte oppgaver», understreker Krohn Devold.
På grunn av det store antallet registreringer som må gjennomføres vil ikke alle båteiere kunne få nye registreringer i løpet av sommeren. Likevel varsles det omfattende kontroller, og strengere reaksjoner ved overtramp. «Dette fører bare til å skape forakt for offentlig forvaltning», påpeker Krohn Devold, og forsetter; «i tillegg må trolig det varslede gebyret på 250,- økes betraktelig for å finansiere byråkratiet».
