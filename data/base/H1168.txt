
10. februar 2001
Høyres Stortingsgruppe
Oddvard Nilsen:
Lovende splittelse i sentrum!
Høyre fremmet ved behandlingen av Nasjonal transportplan en rekke forslag om viktige endringer i samferdselspolitikken. Dessverre fikk ikke Høyre flertall for forslagene, men Høyre er glad for at de andre borgerlige partiene langt på vei følger vår tankegang. Dette gjelder i særdeleshet Venstre, men også Kristelig Folkeparti viser lovende takter. Senterpartiet er dessverre like ille som Arbeiderpartiet og Sosialistisk Venstreparti, og sier tvert nei til tiltak for å få mer igjen for pengene. På den måten videreføres dagens ineffektive struktur.
Får de borgerlige partiene den samme oppslutning ved høstens valg som på dagens meningsmålinger, vil en ny regjering med Høyre få gjennomført store strukturendringer innen samferdselssektoren i årene som kommer. Det vil føre til et bedre samferdselstilbud for det norske folk, sier Oddvard Nilsen.
Av forslagene Høyre fremmet var bruk av anbud ved statens kjøp av tjenester innen veg og jernbane, omgjøring av NSB og Vegvesenet til aksjeselskap og konkurranse på jernbanesporet. Ved å gjennomføre slike endringer vil en oppnå en langt bedre ressursutnyttelse av midlene som samferdselssektoren disponerer. Med de mange gode samferdselsprosjektene som venter på å bli realisert, er det viktig å få mer for pengene. En bedre ressursutnyttelse gir bedre veger, jernbane, fremkommelighet og miljø.
