
26. oktober 1999
Høyres Stortingsgruppe
----------------------------------------------------------------------------------------------------------------
HØYRE STYRKER HØYERE UTDANNELSE OG FORSKNING
I budsjettalternativet for 2000 fortsetter Høyre satsingen på høyere utdannelse og forskning.. Ca. halvparten av Høyres utdannelsesmilliard går til å styrke høyere utdannelse, forskning, studiefinansiering og studentvelferd:
250 mill. kr til høyere utdannelse og forskning
140 mill. kr til forbedret studiefinansiering
125 mill. kr til studentboliger
Høyres forslag tar sikte på å kombinere to viktige hensyn: behovet for å styrke forskningen og behovet for å sette universitetene istand til å opprettholde kvaliteten i undervisning og forskning i en tid med omstilling og nedbygging av kapasiteten. Høyre foreslår derfor å øke midlene til omstilling, samtidig som det er lagt inn midler til 100 nye forskerrekrutteringsstillinger og 50 mill. kr til anskaffelse av vitenskapelig utstyr I motsetning til Regjeringen, vil Høyre allerede i 2000 ta konsekvensen av forskningsmeldingens påvisning av behovet for å satse på forskerrekruttering.
Høyre tar et krafttak for å bedre studentenes boligsituasjon gjennom en bevilgningsøkning på 125 mill. kr. Måler er ca. 1 000 nye studentboliger i 2000. Høyre tar også et første skritt på veien mot å få fjernet det urimelige administrasjonspåslaget i Lånekassen. Høyre vil i første omgang halvere ekstrabelastningen med et kutt på 0.25 prosentpoeng  noe som vil gi en tilsvarende reduksjon i studielånsrenten. Blant andre forbedringer i studiefinansieringen er forslaget om å øke inntektsgrensen for avkorting av støtte fra Lånekassen fra 5 000 til 7 000 kr og to fullstipendierte hjemreiser for utenlandsstudentene.
