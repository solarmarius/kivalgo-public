
Stortinget, 3. oktober 2000
Jan Petersen
Mens vi venter på Aps landsmøte...
Dagens trontale bærer preg av en Regjering som fortsatt ikke har noe overbevisende svar på hva den vil bruke regjeringsmakten til. På en rekke viktige områder staker ikke Stoltenberg ut noen kurs, fordi hans eget parti ikke vet hvor det vil.
Det er positivt at Stoltenberg nå varsler at han kommer etter og vil bruke mer til investeringer i sykehusutstyr. Det hadde likevel vært nyttig om Arbeiderparti-regjeringen hadde hatt en politikk for hva den konkret vil gjøre innenfor helsesektoren, i stedet for bare å "vurdere om statlige sykehus skal omdannes til statsforetak". Heller ikke om fylkeskommunens fremtid, er trontalen konkret, tvert imot varsles enda en ny "gjennomgang". Den fremtidige organiseringen av olje- og gassektoren er også utsatt fordi regjeringspartiet ikke klarer å bestemme seg. Svarene på disse utfordringene får vi, i beste fall, først når Arbeiderpartiets landsmøte er avholdt. Konsekvensen er at Stoltenbergs lovende moderniseringstakter fra tiltredelseserklæringen, er sterkt utvannet.
Jeg er glad for at Stoltenberg erkjenner at "viktigst er kunnskapen til menneskene som bor i landet". Etter å ha fått mye kjeft for å tale for høyere lærerlønninger i fjorårets valgkamp, er jeg fornøyd med at Arbeiderpartiet nå kommer etter og erkjenner at vi må satse videre på å rekruttere dyktige lærere. Det er imidlertid slående at det ikke sies ett ord om kvaliteten på innholdet i skolen utover lærersituasjonen. Hva skal vi gjøre med de 15-20 prosent av elevene som årlig går ut av grunnskolen uten å kunne lese og skrive skikkelig? Eller hvordan skal vi kunne skape en skole som gjør at ikke flere tusen elever i ungdomsskolen kjeder seg? Der er Stoltenbergs taushet øredøvende. Derimot er jeg fornøyd med at Stoltenberg varsler et løft for forskningen, hvor Norge ligger på et bunnivå i den vestlige verden.
Når det i trontalen varsles endringer i skattesystemet som skal "fremme rettferdig fordeling", er det viktig å være på vakt. Bak slike utsagn skjuler Arbeiderpartiet oftest høyere skatt for folk flest. På toppen av renteøkningene, kommer det som en svært dårlig nyhet for unge med bolig- og studielån.
Det er bra at Arbeiderpartiet nå setter seg fore å gjøre noe med det skremmende høye sykefraværet og veksten i uføretrygden. Sandman-utvalget er et godt utgangspunkt for en overmoden reform i så måte, og jeg kan love Stoltenberg Høyres støtte til dette.
