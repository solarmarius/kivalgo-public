
Oslo, 2. november 2000
Gretha Thuen, Høyres kvinnepolitiske leder
Kjønnsdelte klasser
Over halvparten av lærerne i grunnskolen ønsker rene jente- og gutteklasser i en del av undervisningen, viser en undersøkelse gjort blant 500 lærere. Kvinnelige lærere synes å være særlig positive til slik deling av klassene. Kirke-, utdannings- og forskningsdepartementet uttrykker på sin side undring over den store viljen til delt undervisning og prinsipiell motstand mot å dele klassene inn etter kjønn.
Høyres kvinnenettverk er ikke overrasket over resultatet av undersøkelsen. Tvert imot mener vi det er både ventet og positivt. Undersøkelsen viser tydelig at de som faktisk vet hvordan skolehverdagen fungerer  den enkelte skole og lærerne der  trenger handlerom til å organisere undervisningen slik at den gir optimale betingelser og resultater for begge kjønn. Det er selvsagt helt misforstått å tro at bare jenter og gutter får all undervisning samlet, så er det god likestillingspolitikk og til beste for jentene. Høyres kvinnenettverk mener god undervisnings- og likestillingspolitikk er å la skolene og lærerne selv vurdere når deling etter kjønn eller andre kriterier er hensiktsmessig. Forutsetningen må imidlertid være at rene jente- og guttegrupper kun brukes i visse fag, i visse sammenhenger og for kortere perioder.
At det kan være forskjeller mellom kjønnene når det gjelder interesser og hvilke arbeidsmåter som fører til best resultater, er ikke til å komme forbi. Å benekte dette og tvinge gjennom lik opplæring for alle elever i alle fag, kan føre til det motsatte av ønsket økt likestilling mellom kjønnene. Særbehandling bør derfor kunne være en mulighet, uten at vi ønsker oss tilbake til kjønnsdelte skoler og klasser. Det viktigste må være at både jenter og gutter trives i læringsmiljøet, og at de får de stimuli og den respons som best fremmer den enkeltes læring og utvikling.
