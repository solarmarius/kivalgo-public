
Pressemelding Høyres Stortingsgruppe 18. desember 1998
Sverre Hoddevik, Sogn og Fjordane og Petter Løvik, Møre og Romsdal:
Ferjetilbudet må bedres!
Høyre fremmet i Stortinget i dag et forslag om å bedre ferjetilbudet langs kysten. Riksveiferjene er et svært viktig ledd i kommunikasjonstilbudet langs kysten og er avgjørende for en positiv utvikling innen næringslivet og bosettingen. Ferjetilbudet er mange steder for dårlig. Det skyldes både mangel på kapasitet og for få avganger. For næringslivet bidrar dette til usikkerhet ved leveranser, økt tidsforbruk og økte utgifter.
Med stramme samferdselsbudsjett er det vanskelig å finne rom for å øke tilskuddene til riksveiferjene. Det er derfor nødvendig å finne andre måter å bedre ferjetilbudet på. Derfor foreslo Høyre i dag å konkurranseutsette alle riksveiferjesambandene. Ved å tilbakeføre pengene som innspares til riksveiferjesambandene kan kvaliteten på riksveiferjetilbudet bli betydelig bedret. Kapasiteten kan økes og det kan bli hyppigere avganger. Dette vil gjøre det mulig å oppfylle tidligere Stortingsvedtak om flere ferjeavganger som også inkluderer nattåpne ferjesamband.
Erfaringen med konkurranseutsetting av riksveiferjesamband har så langt vært gode. Ved de fire første sambandene som ble lagt ut på anbud i 1995 gikk driftskostnadene ned med 10-15 prosent og tilskuddsbehovet ble redusert med 23 prosent. Vi håper Stortinget støtter forslaget når det kommer til behandling slik at Kyst-Norge får et bedre ferjetilbud, sier Sverre Hoddevik og Petter Løvik.
