
Av Høyres generalsekretær Svein Grønnern
Partiene og Internett:
UBALANSE MÅ BORT
Per H. Berrefjord har hatt flere interessante artikler i Aftenposten der han påpeker hvilke fordeler det til enhver tid sittende regjeringsparti - i dette tilfelle Arbeiderpartiet - vil ha av å bruke betydelige offentlige ressurser til å utvikle et offentlig kommunikasjons- og informasjonssystem basert på Internett (ODIN). Regjeringspartiet kan på denne måten ved hjelp statlige midler få enorme fordeler i forhold til opposisjonspartiene som ikke vil ha tilgang på de samme ressurser til å få ut sin informasjon eller delta i de nye kommunikasjonsformer som bl.a. Internett åpner for. Dette er en ubalanse som må rettes opp. Derfor har Høyres leder skrevet brev til opposisjonspartiene på Stortinget for å reise spørsmålet om et teknologitilskudd til opposisjonspartiene slik at disse får de samme muligheter til denne type kommunikasjon som regjeringspartiet idag eksklusivt har for seg selv gjennom ODIN-prosjektet. Det er jo sannsynligvis fremtidens kommunikasjonsform vi her snakker om, og det vil ikke være akseptabelt at det skal bygges opp informasjonsmessige privilegier for det til enhver tid sittende regjeringsparti.
Opplysninger i Berrefjords siste artikkel, tirsdag 29. august, viser at formannen i ODINs redaksjonsråd, ekspedisjonssjef Vidar Oma Steine, prøver seg på en forsvarslinje ved å hevde at ODIN ikke skal inneholde politiske taler i valgkampen.
Ekspedisjonssjefen må jo tale mot bedre vitende fordi ODIN allerede inneholder flere eksempler på politiske valgkamptaler og markeringer. Eller hva skal man si om statsministerens klare partipolitiske tale på Utøya 13. juli med sterke angrep på Høyre og andre partier? Alt ligger inne på ODIN. Det samme gjør helseminister Christies polemisering mot Aftenspostens oppslag 24. august om nedleggelse av småsykehus. Alt dette har selvsagt med partipolitiske markeringer å gjøre.
Jeg tror man bare kan glemme å skille mellom spesielle politiske markeringer fra Regjeringens side og mer «nøytral» informasjon fra regjeringskvartalet. I utgangspunktet er informasjon fra departementer og statsråder informasjon til nytte for den til enhver tid sittende regjering , og må betraktes deretter. Følgelig må det bygges opp systemer som gjør at opposisjonspartiene får de samme muligheter i fremtidens særdeles ressurskrevende informasjonssamfunn.
Det er positivt at Staten har utviklet ODIN. Dette kommer til å bli fremtidens kommunikasjonsform, og det er viktig å tilegne seg tidlige erfaringer. Høyre har tatt konsekvensen av dette ved selv å lansere sin Internett-løsning 23. august. Vi er imidlertid henvist til å benytte partiets kasse for å bygge opp en slik løsning. Arbeiderpartiet og Regjeringen kan benytte seg av statens kasse, og den er som kjent adskillig større en opposisjonspartienes kasser. Slike ulikheter kan ikke få utvikle seg i fremtidens demokrati.
