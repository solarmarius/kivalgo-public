
Oslo, den 16. oktober 1998
Per-Kristian Foss
Regjeringens skatteopplegg for 1999:
Grovt misvisende om skatt fra statsminister Bondevik.
Bondevik beskylder Høyre for å gi «skeivframstilling» av regjeringens skatteforslag. (NRK, Dagsnytt, Politisk Kvarter 16/10).
- Det er statsministeren som skjevfremstiller når han bagatelliserer skatteøkningene for store grupper av lønnstakere som tjener over 278 000 årlig. Det er i disse inntektsgruppene vi finner størstedelen av offentlige og privatansatte funksjonærer, - ofte med utdannelse og derav følgende studielån. For store grupper kommer derfor skatteøkninger på en tusenlapp eller to på toppen av flere tusen kroner i økte rentekostnader. Bare regjeringens el-avgiftsøkning representerer 5 - 600 kroner for en gjennomsnittshusholdning. Realiteten er derfor at alle kommer dårligere ut når en ser skatt og el-avgiftsøkning samlet.
Ekstra hardt rammes nyetablerte husholdninger med store bolig- og studielån der både skatte- og avgiftsøkninger kommer på toppen av renteøkningen og uten noen sosial fordelingsprofil.
- Det er påfallende at statsministeren ikke har fått med seg hovedinnvendingen mot skatte- og avgiftsøkning som en del av budsjettopplegget for 1999: Norge ligger allerede an til å få en prisstigning neste år nesten dobbelt så høy som gjennomsnittet av våre handelspartnere. Regjeringens skatte- og avgiftsøkning forsterker inflasjonspresset i norsk økonomi og dermed også ytterligere ett år med svekket konkurranseevne for norsk næringsliv. Dette rammer arbeidsplassene i tillegg til skatteøkningen på 1,5 milliard og økte sykelønnsutgifter på 0,6 milliard.
Jeg er skuffet over at landets statsminister ikke ser det skadelige ved at man forsterker bedriftenes problemer ved å legge nye kostnader på toppen av det rekorddyre lønnsoppgjøret.
Bondevik burde være mer opptatt av å forsvare konkurranseutsatt næringsliv enn å polemisere mot Høyres kamp mot skatteøkninger.
