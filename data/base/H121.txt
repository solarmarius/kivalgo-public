
Tønsberg, 22. august 1995, kl. 18.00.
Jan Petersen, Høyres leder
Valgkampåpning Vestfold Høyre
Sperrefrist 22.08.95 kl. 14.30
Presseutdrag
 Bygg E18 i fire felt gjennom Vestfold
Det er ett samferdselsspørsmål som er av helt spesiell betydning for Vestfold  utviklingen for E18. For store deler av Østlandsområdet og for Sørlandet har denne veistrekningen avgjørende betydning. Som dere vet, har Høyre fremmet forslag om forbedringer og fremskynding av en rekke viktige veiprosjekter. Særlig gjelder dette på steder med høy belastning og høy samfunnsøkonomisk lønnsomhet.
Det har ikke alltid vært enkelt å få andre partier til å innse betydningen av å gjøre noe med disse veiene. For Høyre er det klart at vi må ha en veiutbygging
som sparer næringslivet og de reisende for tid og penger
som innebærer mindre forurensende utslipp
som gir større trygghet for liv og helse for alle dem som bruker veien.
I Vestfold har det vært for farlig  for lenge.
La meg gjøre det helt klart: Allerede når statsbudsjettet behandles til høsten går Høyre inn for at E18 gjennom Vestfold bygges som en 4-felts motorvei.
Vi vil sette av penger til dette, og vi vil utforme forslaget på en slik måte at det ikke kan utnyttes til å forsinke prosjektet.
Dette standpunktet henger sammen med Høyres øvrige politikk. De siste årene har Høyre vært en banebryter innen samferdselspolitikken. Vi kjempet frem endringer innen telepolitikken, luftfartspolitikken, jernbanepolitikken og veipolitikken. De omstillinger vi har tatt til orde for har ikke alltid vært populære. Vi har kjempet dem frem likevel fordi de har vært riktige  og nødvendige. Uten et aktivt og våkent Høyre hadde prisene på mange offentlige tjenester vært enda høyere enn de er i dag.
På noen områder er vi kommet lengere enn på andre. Avmonopolisering av Televerket viser at konkurranse er til gunst for forbrukerne. De fleste husker nok likevel at det ikke er så altfor lenge siden vi alle sammen måtte stå i kø før Televerket kom og satte inn telefon. Det var statsmonopolisme på sitt verste! Alle bør ha merket at konkurranse på telesektoren har medført effektivisering som har betydd markert lavere telepriser de senere årene. Likevel opplever vi at alliansen mellom Arbeiderpartiet og LO stadig forsvarer statsmonopolene, og at LO-interesser stadig vinner gjennom stikk i stri med interesser til vanlige skattebetalere. Vanlige skattebetalere skal ikke være i tvil: «Høyre taler din sak.»
De to siste årene har Høyre foreslått å bevilge vesentlig mer enn andre partier til forsering av riksveiprosjekter. I Stortinget har Høyre pr. år ligget 5-600 millioner over Arbeiderpartiet. Det standpunktet jeg idag signaliserer er en fortsettelse av vårt engasjement for riktig veiutbygging.
