
Stortinget, Store møterom, 20. juni 1995, kl. 10.00.
Jan Petersen, Høyres leder
Høyres sentralstyre
Presseutdrag
Thorbjørn Jagland inviteres til debatt om makt og velferdsproblemer
Jeg utfordrer idag Arbeiderpartiets leder til debatt om køene i velferdsstaten, om mangelen på handlefrihet for familiene og om Arbeiderpartiets maktfullkommenhet.
Arbeiderpartiet har hatt regjeringsmakt i Norge i åtte av de siste 10 årene. Samtidig er det uløste problemer innenfor viktige velferdsoppgaver  og flere av problemene er voksende. Ledelsen i dette partiet kan ikke unndra seg ansvaret.
Kø-regjering  kjerneoppgaver må komme i første rekke
Aldri har oljeinntektene vært større. Aldri har det offentlige hatt mer å rutte med. Politikerskapte løsninger forsøkes på de fleste områder. Aldri har mer av landets midler gått gjennom politikerstyrte kasser. Likevel er det en helt utilfredsstillende situasjon på flere av de viktigste områdene for stat og kommune.
Godt over 200.000 står i helsekø. Mer enn 4.500 står med brutte behandlingsgarantier. Dette er pasienter som trenger «nødvendige tiltak som har katastrofale eller svært alvorlige konsekvenser hvis de ikke iverksettes.» Mange føler seg maktesløse i et system hvor de har lite de skulle ha sagt. Regjeringen nekter å reformere slik at pasienten selv kan velge  så pasienten, ikke systemet, kan stå i sentrum.
Unødig store summer utbetales i sykepenger mens folk venter på behandling.
Anmeldte saker  etterforskede og nedprioriterte  hoper seg opp ved flere politikamre. Regjeringen forsøker å ri stormen av med kriseløsninger, men det hindrer ikke at mange spør seg om det har noen hensikt å gå til politiet med forbrytelser. Utryggheten sprer seg.
For de fleste eldre mennesker er det ikke utsikter til valgfrihet mellom ulike tjenestetilbud, fordi det politiske flertall krever helkommunale og politikerstyrte tjenester.
Fremtidige pensjonister har grunn til å frykte at deres oppsparte pensjoner vil bli «samordnet» med folketrygden. Mange ser på dette som konfiskasjon.
Altfor lite legges til side for kommende generasjoner  selv i en tid med historiske inntekter for staten. Arbeiderpartiet har år for år økt statens oppsamlede underskudd. Jo lengre man venter, jo mer usikker blir statens evne til å bære pensjon og andre viktige oppgaver.
Bør vi ikke sørge for bedre løsninger på statens og kommunenes kjerneoppgaver før det offentlige engasjerer seg i alt det som er mindre viktig?
Skatte-regjering  familienes handlefrihet i bakevje
Det moderne samfunn gir rike muligheter for variasjon og mangfold. Likevel er familienes valgfrihet blitt liggende i en bakevje. A4-løsningene passer bedre for systemet enn for dem det gjelder. Få tør si at de ikke stoler på familiene  likevel føres det ingen helhetlig politikk for å øke handlefriheten. Det offentliges styringsrett settes foran familienes styringsrett. Hver gang budsjettet går opp ved hjelp av økende avgifter, er det familien det går ut over. Familiene kan få større handlefrihet på mange områder  men Arbeiderpartiet vil ikke.
Ingen spør foreldrene hvilken skole de vil at barna skal gå på. Er du misfornøyd er det lite du kan gjøre, hvis ikke du har mulighet til å flytte til en «bedre» skolekrets.
Barnetrygden er under press. Arbeiderpartiet varsler en «bred gjennomgang av barnetrygden og fordelingsvirkningene av den.» Foreldre vet hva dette betyr.
Momsen har gått opp på nytt. Økningen fra 20 til 23 prosent på to år betyr at vi har fått et påslag på 25 kroner for hver tusenkronerseddel vi bruker i butikken eller på å betale en regning.
Boligen er et ettertraktet skatteobjekt. Høyre vil fjerne «fordelsbeskatningen.»
Sparing til egen alderdom blir mer usikkert. Arbeiderpartiet stikker nye kjepper i hjulene og setter «tak» for pensjoner. Ingen vet hvor mye du får igjen av det du har spart.
Er det ikke bedre å la familiene klare seg selv enn å «reparere» med et utall behovsprøvinger og støtteordninger?
Makt-regjering  mangfoldet må forsvares
Staten eier mer næringsliv og mer styringsrett enn noensinne. Offentlige tiltak settes inn på flere områder enn noen gang. Regjeringen tviholder på statlige bedrifter der private like gjerne kunne gjort jobben. Det utnevnes direktører med tette bånd til maktapparatet. I økonomisk styrke er det ingen som kan måle seg med partiapparat og «Arbeiderbevegelse»  betalt av fradragsberettigede fagforeningskontingenter. Regjeringspartiet samler makt rundt seg, sitt og staten. Regjeringen har en ustø hånd på grensene mellom parti og stat. Apparatet selv har ikke evne til å erkjenne problemene.
Det blir ikke erkjent av Arbeiderpartiet at demokrati er noe annet enn mest mulig politikerstyre. Det finnes liten forståelse av at folkestyre også innebærer folks rett til å velge hver dag.
Det finnes ingen politikk for å gi mer selvbestemmelse til familien og den enkelte. Arbeiderpartiet vil gjerne styre enda mer.
Det finnes ingen politikk for å begrense statens makt i bedriftslivet og på andre områder hvor private like gjerne kunne gjøre jobben.
Det finnes ingen politikk for å snu utviklingen mot mer maktkonsentrasjon. Det gjøres ikke engang forsøk på å bremse den.
Er det ikke riktigere å kjempe for mangfoldet enn å forsvare maktkonsentrasjonen?
Velferdskøene, mangelen på handlefrihet og maktkonsentrasjonen er temaer hvor Arbeiderpartiets leder så langt mulig har unnveket virkelig debatt. Det tjener ingen at disse problemene blir feiet under teppet.
Jeg forventer et imøtekommende svar fra min kollega Thorbjørn Jagland.
