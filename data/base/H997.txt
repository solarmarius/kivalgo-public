
6. oktober 2000
Høyres Stortingsgruppe
Bjørn Hernæs stortingsrepresentant (H):
HØYRE MED FORSLAG OM NY ROVDYRMELDING
Høyre ba i forrige uke miljøvernministeren legge fram en ny rovdyrmelding for Stortinget. Konfliktsituasjonen mellom tamrein og husdyrhold har forandret seg så mye siden den forrige rovdyrmeldingen ble behandlet at Høyre ba om at Stortinget fikk anledning til å gjennomgå på nytt. Dette har miljøvernminister Siri Bjerke nå sagt nei til.
"Jeg er skuffet over miljøvernministerens holdning. Det økende konfliktnivået mellom husdyrhold, friluftsliv og rovdyrvern har ført til mange spekulasjoner om den faktiske størrelsen på og utbredelsen av rovdyrstammene. For å få en slutt på alle spekulasjonene og vurdere virkningene av den eksisterende rovdyrpolitikken, er det behov for en grundig gjennomgang av situasjonen. Stortinget må forelegges oppdaterte bestandsanslag og faglige vurderinger knyttet til utviklingen av rovdyrstammene og konsekvensene for husdyrhold, tamreindrift og friluftsliv. En grundig stortingsbehandling basert på oppdaterte, faglige vurderinger blant annet fra Direktoratet for Naturforvaltning er i alles interesse," sier stortingsrepresentant Bjørn Hernæs.
Miljøvernministeren begrunner det negative svaret med at et flertall bestående av Senterpartiet, Kristelig Folkeparti, Venstre og Arbeiderpartiet så sent som i fjor høst uttalte at "hovedlinjene i rovdyrpolitikken ligger fast". Høyre håper særlig Kristelig Folkeparti og Senterpartiet vil bruke denne anledningen til å revurdere sin motstand mot å endre rovdyrpolitikken.
