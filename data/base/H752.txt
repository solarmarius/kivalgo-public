
Pressemelding, Høyres Stortingsgruppe, 29. april 1998
Svein Ludvigsen (H)
Regjeringens anslag mot oppdrettsnæringen
«Regjeringens forskriftsforslag for konsesjonstildeling i Finmark og Troms vil hemme utviklingen av oppdrettsnæringen i nord. Ved å utestenge erfarne oppdrettere legger Regjeringen opp til en kapital- og kompetansetørke i oppdrettsnæringen i de to nordligste fylkene», uttaler stortingsrepresentant og tidligere leder av Stortingets næringskomite, Svein Ludvigsen fra Høyre.
I høringsutkastet for tildeling av 21 oppdrettskonsesjoner i Finmark og Troms går Regjeringen inn for at oppdrettere som er majoritetseiere i fem eller flere anlegg ikke skal få nye konsesjoner. I tillegg skal hver søker ikke tildeles mer enn to konsesjoner.
«Regjeringens begrunnelse om å motvirke sentralisering og å styrke distriktsprofilen er meningsløs. Resultatet kan bli at anleggene pga. kapitalmangel aldri kommer i drift. Med Regjeringens forslag blir rammebetingelsene for oppdrettsnæringen i Finmark og Troms dårligere enn i resten av landet», sier Ludvigsen. Han peker på at mangel på kapital er en av de største utfordringene for fiskerinæringen i Nord-Norge. «Isteden for å klekke ut ordninger som utestenger folk med innsikt og kapital, burde Regjeringen se på hvordan den kan stimulere til økt kapitaltilgang, sysselsetting og verdiskapingen i landsdelen», mener Ludvigsen som varsler at Høyre vil ta opp saken i Stortingets spørretime i neste uke.
