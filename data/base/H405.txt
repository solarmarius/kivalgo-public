
Stortinget, 12. mars 1997
Pressemelding fra Kristin Krohn Devold. St.repr. for Høyre og leder i Bedriftskanalen
Bedriftskanalen feirer 2-års jubileum med
5000 medlemmer og oppgaver i kø
12. mars 1995 stiftet Høyre sitt forum for småbedrifter; Bedriftskanalen. En jevn utvikling i antall medlemmer sammen med en sterk tilgang høsten 1996 har resultert i at Bedriftskanalen nå har ca. 5000 medlemsbedrifter. Disse mottar jevnlig informasjon fra Høyres Stortingsgruppe om Stortingets behandling av saker som angår næringslivet, og har samtidig stående invitasjon til å bruke Høyres stortingsrepresentanter til å tale sin sak på Stortinget.
«Mer enn noen gang er det behov for et parti som taler verdiskapningens, bedriftenes og det private eierskapets sak på Stortinget» sier leder i Bedriftskanalen, Stortingsrepresentant Kristin Krohn Devold. «I svært mange sammenhenger er det de mange små verdiskaperne som ikke når igjennom med sine meninger. Bedriftskanalen har gjort Høyre til et mer lydhørt og handlingsrettet parti innenfor småbedriftspolitikken. Vi har fått svært mye positiv respons på Bedriftskanalen, og mange av de som nå henvender seg til meg sier at de synes barrieren til Stortinget er blitt mindre gjennom Bedriftskanalen, og at de synes det er blitt enklere å komme til oss med sine «hverdagslige» problemstillinger. Det er jeg meget godt fornøyd med, fordi nettopp økt tilgjengelighet var en av våre hovedgrunner til å opprette Bedriftskanalen.»
Når det politiske regnskapet settes opp, går det klart frem at mange kampsaker står uløst:
* Arbeidsmiljøloven med sine rigide forbud mot midlertidige ansettelser, frivillig overtid og privat arbeidsformidling
* sykelønnsordningen, der kampen for en omlegging med innføring av en karensdag ennå ikke har slått igjennom, og der vi i stedet opplever forslag om økt belastning fra Regjeringens side
* Kampen for rettferdige skatte- og avgiftsbestemmelser, der lavere tak for personinntekt i delingsmodellen og ikke minst det stadige arbeidet for redusert formuesskatt - ikke økning slik Regjeringen foreslo i forbindelse med høstens saldering
«Jeg mener at en av de viktigste effektene av opprettelsen av Bedriftskanalen, er den økte oppmerksomhet om problemstillingene som vi nå opplever. Den store utfordringen er imidlertid fortsatt at vi ikke kan få til endringer på Stortinget før et flertall er med på det. Arbeiderpartiet viser ingen vilje til å komme bedriftene i møte; snarere har vi sett en tilstramning gjennom forslagene til økt formuesskatt og økt belastning ved sykelønn, som begge ble stanset av Stortinget. Senterpartiet må komme over på riktig side i en rekke viktige saker, blant annet ved endringer i arbeidsmiljøloven og i sykelønnsordningen. Kristelig Folkeparti og Venstre må ikke la seg trekke i gal retning av et styringsivrig Senterparti. Det vil gå ut over småbedriftenes rammebetingelser.» sier Kristin Krohn Devold.
