
Stortinget, 20. mai 1997
PRESSEMELDiNG fra Høyres stortingsgruppe v/Harald Ellefsen
Bred gransking av bankkrisen
Høyre er tilfreds med at bankkrisen og behandlingen av de 170 000 tidligere bankaksjonærene nå blir gjenstand for en bred og uavhengig gransking. Stortingsflertallets støtte til dette gamle Høyrekravet, som Regjeringen hittil har satt seg imot med nebb og klør, gjør det mulig å få alle fakta på bordet rundt dette mørke kapittelet i norsk finanshistorie. Det vil ikke minst være viktig med sikte på å lære for fremtiden.
Riktignok vil hverken Arbeiderpartiet eller Senterpartiet være med å henvise til de tidligere bankaksjonærene i den granskingsinnstillingen som finanskomiteen nå har avgitt. Det skyldes muligens at de to partiene har dårlig samvittighet. Midt under bankkrisen endret nemlig Regjeringen og Stortingets flertall spillereglene og gav Staten den prinsipielt forkastelige særloven som gjorde det mulig å «nulle ut» de tidligere aksjonærene, mot stemmene fra Høyre og Fremskrittspartiet.
Men det er opplagt at også forholdet til de tidligere aksjonærene, og spørsmålene om eventuell kompensasjon til disse, er inkludert i det mandat Stortinget nå gir. Et bredt flertall i Stortingets finanskomite understreker nemlig at mandatet er utformet med sikte på at granskingen skal skje på «et fritt, uavhengig grunnlag uten noen form for forhåndskonklusjoner eller bindinger i forhold til tidligere undersøkelser». Et sentralt område for gransking blir bl.a. tapsforskriftene og praktiseringen av disse, noe som utgjorde det regnskapsmessige grunnlag for «nullingen» av aksjonærene og Statens overtagelse av de største bankene i landet. Senere har det vist seg at store beregnede «tap» som gav grunnlag for dette inngrepet ikke var tapt i det hele tatt, men er blitt tilbakeført bankregnskapene som høyst virkelige inntekter.
