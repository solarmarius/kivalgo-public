
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/

Prinsipprogram, 
sameprogram, 
vedtekter
for
AKP(m-l)


vedtatt på det 
3. landsmøtet 
desember 1980







Forlaget Oktober A/S, Oslo








PRINSIPPROGRAM for ARBEIDERNES KOMMUNISTPARTI (marxist-leninistene)


Vedtatt på det 
3. landsmøtet 
desember 1980



Innleiing

Arbeidernes Kommunistparti (marxist-leninistene) kjempar for interessene til arbeidarklassen og folket og for sosialismen og kommunismen i Noreg og heile verda.
   AKP(m-l)s analyse av situasjonen i verda og i Noreg er samanfatta i prinsipprogrammet til partiet. Partiet har også vedtekter for organisasjonen og partilivet. Vidare har partiet eigne program for viktige område.*  {{ * I dag gjeld det AKP(m-l)s samepolitiske program, som er vedtatt i 1980, og AKP(m-l)s militærpolitiske program som er vedtatt i 1979. AKP(m-l)s 3. landsmøte vedtok at partiet vil lage eit nytt arbeidsprogram i 1981.}}
   AKP(m-l) bygger på marxismen-leninismen-Mao Zedongs tenking, slik han i første rekke er forma ut av Marx, Engels, Lenin, Stalin og Mao. Dette er arbeidarklassens revolusjonære teori som er utvikla av røynslene i klassekampen gjennom meir enn hundre år. AKP(m-l) bind denne teorien saman med røynslene som er hausta av den norske arbeidarrørsla.
   Det finst viktige spørsmål AKP(m-l) ikkje er ferdig med å analysere. Den historiske utviklinga skaper og nye fenomen som må bli analyserte på nytt, og programmet kan innehalde feil. Derfor må partiet følgje den hovudkursen programmet stikk opp, og samstundes utvikle politikken når situasjonen endrar seg og partiet får større kunnskapar.
   Prinsipprogrammet til AKP(m-l) er vedtatt av landsmøtet. Dersom det er særskilt tungtvegande grunnar til det, og noko anna vil skade partiet, kan sentralkomiteen gjere vedtak som endrar delar av prinsipprogrammet. Dette bør skje etter diskusjon i partiet dersom situasjonen gjer det mogleg.




DEL I
Kapitalismen og imperialismen


KAPITTEL 1
Kapitalismen, imperialismen og revolusjonen


a) Dei indre motseiingane i kapitalismen er uløyselege

Da den menneskelege produksjonen var utvikla så mykje at han gav eit overskot ut over det kvar i sær trong, voks klassane fram. Etter det har verdshistoria vore historia om klassekamp.
   Kapitalismen braut gjennom med den første store industrielle revolusjonen og dei store borgarlege revolusjonane. Han sprengde dei føydale lenkene som heldt utviklinga av samfunnet attende. Han ruinerte millionar av småprodusentar og dreiv dei inn i fabrikkane. Han skapte den moderne storindustrien og den moderne arbeidarklassen, proletariatet.
   Kapitalismen har skapt produksjonsmiddel som gjer det råd å skape det som trengst for å tilfredsstille alle dei mest turvande livsbehova for alle menneske på jorda. Men kapitalistane nyttar desse produksjonsmidla for sin eigen profitt og ikkje for fellesbehova til menneska. For å trygge makta si har dei bygd opp veldige militærapparat og ført dei blodigaste krigane i historia. Kapitalismen fører til at fleirtalet av menneska på jorda lever i elende. Eit uunngåeleg resultat av kapitalismen er at det oppstår svære økonomiske kriser og krigar, som igjen fører til opprør.
   Marx og Engels undersøkte utviklingslovene for den kapitalistiske økonomien og synte at dei indre motseiingane i kapitalismen lovbunde må føre til at kapitalismen går under. I den moderne arbeidarklassen har kapitalismen også skapt den krafta som vil legge han i grava. Klassekampen må til slutt føre til at proletariatet gjer revolusjon, knuser kapitalismen og skaper sosialismen. 


b) Monopolkapitalisme er imperialisme

Frikonkurransekapitalismen har vakse over i monopolkapitalisme. Denne forma for kapitalisme er dominert av store private kapitalistiske monopolgrupper og statsmonopol. Desse monopola kan ikkje nøye seg med å dominere over marknadene i eit einskild land, men må i tillegg drive internasjonal utbytting. Kapitalismen er blitt imperialisme.
   Lenin analyserte den kapitalistiske imperialismen og samanfatta dei viktigaste utviklingsdraga hans slik: «Imperialismen er kapitalismen på det utviklingssteget da monopola og finanskapitalen sitt herredømme er oppretta, da kapitaleksporten har fått ei framståande rolle, da oppdelinga av verda mellom dei internasjonale trustene har tatt til og oppdelinga av territoriet på heile jorda mellom dei største kapitalistiske landa er avslutta.»*  {{* Lenin: «Imperialismen, det høyeste stadiet i kapitalismen» (1916), i Utvalgte verker i 12 bind, b. 6, Oktober 1976, s. 130.}}


c) Berre sosialismen kan følgje etter imperialismen

Lenin synte at det ikkje finst noko grunnlag for eit kvalitativt nytt stadium i kapitalismen etter imperialismen. Imperialismen er det høgaste og siste stadiet i kapitalismen.
   Den einaste samfunnsforma som kan avløyse og komme etter imperialismen er sosialismen. Tidbolken for imperialismen er derfor samstundes tidbolken for den proletariske verdsrevolusjonen.
   Den første store proletariske sosialistiske revolusjonen sigra i Russland i 1917. Lenin sa at den første verdskrigen og sigeren for revolusjonen i Russland var innleiinga til den allmenne krisa i kapitalismen. Sidan det har sosialistiske revolusjonar sigra i Kina i 1949 og i nokre andre land. I Sovjet og mange andre land har sosialismen gått under etter ei tid og kapitalismen er blitt gjenoppretta. Dette endrar ikkje på at vår tid er den epoken da imperialismen går under i verdsmålestokk og føresetnadene for sosialismen mognast over heile verda.


d) Imperialisme tyder krig
 - imperialisme skaper revolusjon

Utviklinga under imperialismen gjer at nokre få kapitalistiske makter ligg langt framom dei andre i økonomisk makt, konsentrasjon av kapital og militær styrke. Det er desse sterkaste imperialistiske landa som i første rekke kappast om hegemoni, det vil seie om å legge andre land og område under seg.
   Da det ikkje lenger var fleire koloniland å vinne, byrja imperialistmaktene kampen om å ta koloniar frå kvarandre. Dei jakter ikkje berre på koloniland blant dei lite utvikla jordbrukslanda. Store imperialistiske makter vil og legge andre kapitalistiske og imperialistiske land under seg og få kontroll over alt som kan gi dei overtak i kampen med imperialistiske rivalar, som andre øyar, polarområde, havområde og verdsromet.
   I dei siste tiåra har dei aller fleste tidlegare kolonilanda vunne statleg sjølvstende. Men imperialistmaktene søker å gjere slike formelt uavhengige land avhengige av seg politisk, økonomisk og militært, slik at dei i røynda vert halvkoloniar.
   Det er ei lov at kapitalismen utvikler seg ujamt, at ulike industrigreiner, ulike kapitalistiske land osb. utviklar seg med ujamn fart. Den økonomiske og politiske makta til ulike statar vert derfor endra med tida. Somme makter går snøgt fram, andre stagnerer, andre går attende.
   Dei sterke maktene i tilbakegang har hegemoni over store område, men dei har vanskar med å forsvare herredømet sitt mot andre imperialistar og mot frigjeringsrørslene i landa dei undertrykker. Med dei endra styrketilhøva mellom dei imperialistiske stormaktene som dette fører med seg, vert det også kvassare kamp for å endre den oppdelinga av verda som bygger på dei gamle styrketilhøva.
   Rivaliseringa om hegemoniet og den ujamne utviklinga av styrketilhøvet mellom dei imperialistiske stormaktene er ei kjelde til krig under imperialismen. Det er årsaka til at imperialistisk aggresjon og krigar mellom imperialiststatar er uunngåeleg så lenge imperialismen finst. Imperialisme tyder krig.
   Dei urettvise imperialistiske krigane fører også til sin motsetnad. Land som vert utsette for imperialistisk aggresjon forsvarer seg. Koloniar og underkua nasjonar reiser seg mot kolonialisme og fascisme. Slike nasjonale og demokratiske frigjerings- og forsvarskrigar er rettvise krigar.
   I dei imperialistiske landa sjølve fører dei imperialistiske krigane til indre kriser, skjerpa undertrykking og skarpare klassekamp. Det kan føre til at arbeidarklassen og folket gjer opprør mot dei imperialistiske herskarane. Slike proletariske revolusjonære krigar er og rettvise krigar.
   Motsetningane i det imperialistiske verdssystemet er den viktigste faktoren som utløyser sosialistisk revolusjon. «Tidlegare såg ein den proletariske revolusjonen berre som eit resultat av den indre utviklinga i vedkomande land. No er dette standpunktet alt utilstrekkeleg. No må ein først og fremst sjå den proletariske revolusjonen som eit resultat av utviklinga av motsetningane i det imperialistiske verdssystemet. » (Stalin)* {{* Stalin: «Om leninismens grunnlag» (1924), i Spørsmål i leninismen, Oktober 1976, s. 23.}}
   Samstundes understreka Stalin at revolusjonen utviklar seg ut frå dei einskilde vilkåra i dei einskilde landa. På grunn av den ujamne utviklinga vil revolusjonen sigre i kvart einskild land og ikkje i heile verda i eitt slag.
Utviklinga av imperialismen har også utvida grunnlaget for den sosialistiske revolusjonen i verda. Dei nasjonale kampane mot imperialismen svekker imperialismen og styrker kampen for sosialismen. Derfor er slike anti-imperialistiske og nydemokratiske revolusjonar ein del av den sosialistiske verdsrevolusjonen, anten dei fører til siger for sosialismen i sine eigne land eller ikkje. «Ein slik revolusjon går til åtak på imperialismen i sjølve røtene hans, og vert såleis ikkje tolt, men motarbeidd av imperialismen. Derimot vert han støtta av … det internasjonale sosialistiske proletariatet. Såleis vert ein slik revolusjon av denne typen ein uskiljeleg del av den proletarisk-sosialistiske verdsrevolusjonen.» (Mao)** {{** Mao: «Om nydemokratiet» (1939), i Verker i utvalg, b. 2, Oktober 1979, s. 337.}}
   Utviklinga av motsetningene innanfor imperialismen, krisene, undertrykkinga og krigane, fører uunngåeleg til revolusjonar mot imperialismen. Det driv fram den sosialistiske verdsrevolusjonen som vil legge imperialismen i grava og dermed gjere slutt på krigen.





KAPITTEL 2
Situasjonen i verda i dag


a) Dei grunnleggande motseiingane i verda

Lenin og seinere Stalin analyserte motsetnadene i verda etter oktoberrevolusjonen i 1917. Analysane deira syner at desse fire motseiingane er grunnleggande:
—motseiinga mellom imperialistmaktene på den eine sida og dei undertrykte landa og nasjonene på den andre,
—motseiinga mellom borgerskapet og arbeidarklassen i dei kapitalistiske landa,
—motseiinga mellom dei imperialistiske landa innbyrdes,
—motseiinga mellom sosialistiske land og imperialistiske land.
   Ingen av desse motseiingane kan løysast for godt så lenge det imperialistiske verdssystemet finst. Det vil ikkje seie at dei heile tida er like skarpe eller spelar like stor rolle. For ei tid kan ei eller fleire av dei bli mindre skarpe og spele ei mindre viktig rolle, medan andre kjem i forgrunnen. Men vi kan ikkje forstå utviklinga i verda i vå tid uten å ta omsyn til alle fire.
   I den første tida etter den 2. verdskrigen stabiliserte det imperialistiske verdssystemet seg mellombels. Frigjeringskampane til kolonilanda har retta harde slag mot det imperialistiske verdssystemet. Nesten alle viktige kapitalistiske land har gått gjennom harde økonomiske kriser, og dette har også forsterka utbyttinga og elendet i mange land i den tredje verda. Rivaliseringa og dei lokale krigene skjerpar motseiingane enda meir. Samstundes er kapitalismen på veg inn i ein ny teknologisk revolusjon som utviklar produksjonsmidla kraftig og som må føre til svære jordskjelv på den kapitalistiske verdsmarknaden, skarpare rivalisering mellom kapitalistiske land og grupper og skarpare klassekamp. I løpet av dei siste tiåra har imperialismen igjen utvikla seg i retning av skarpere indre motseiingar og større krise.
   Utviklinga no fører verda inn i ei tid da dei fleste grunnleggande motseiingane vert skjerpa.


b) Tredelinga av landa i verda

Mao Zedong analyserte verdsutviklinga etter den andre verdskrigen og kontrarevolusjonen i Sovjet. Han fann at i 70-åra var det rett å dele landa i verda i tre hovudgrupper etter stillinga deira i høve til det imperialistiske verdssystemet. Denne inndelinga er kjend som teorien om dei tre verdene.
   Den første verda er dei sterkeste imperialistiske maktene, Sovjet og USA. Berre desse statene er supermakter, for berre dei to er sterke nok til å kjempe om verdsherredømet. Desse supermaktene er hovudstøttene til reaksjonen over heile verda.
   Den andre verda er dei andre utvikla kapitalistiske landa i Vest- og Aust-Europa, Japan, Canada, Australia og New Zealand. På den eine sida er monopola i desse landa med på å hauste imperialistisk profitt i den tredje verda. På den andre sida er alle desse landa sjølve truga og pressa av supermaktene.
   Den tredje verda er den gruppa av land som står skarpast i motsetnad til imperialistmaktene. Det er tidlegare koloniland som er fattige fordi dei er haldne nede i kunstig underutvikling og fordi rikdomane deira vert plyndra av imperialismen. Kina høyrer til den tredje verda fordi det er eit land som har vore utbytta av imperialismen og framleis er truga av supermaktene. Det er i den tredje verda den hardaste kampen mot imperialismen blir ført, og her er dei revolusjonære rørslene sterkast no.
   Teorien om dei tre verdene er ein viktig reiskap for å analysere den internasjonale situasjonen no og rettleie kampen mot imperialismen. Han erstattar ikkje analysen av dei indre motseiingane i dei ulike statane og landa i verda. Han erstattar heller ikkje analysen av dei fire grunnleggande motseiingane i verda i den epoken vi er i no. Han forklarer tilhøvet mellom dei ulike landa i verda på eit særskilt historisk tidspunkt.
   Denne inndelinga av verda er gyldig i dag (1980), og kjem sikkert til å prege utviklinga i mange år framover.


c) Kampen i den tredje verda

Dei fleste landa i den tredje verda har no vunne formelt sjølvstende, men mange av dei er framleis halvkoloniar, og dei fleste av dei lir i større eller mindre grad under imperialistisk utbytting. Somme av landa har store restar av føydalisme, mellom anna fordi imperialismen har halde føydalismen oppe for å lette utbyttinga si.
   Mao Zedong slo fast at kampen den tredje verda fører mot imperialismen, i dag er hovuddrivkrafta for framsteg i verdshistoria.
   Det var kampane i den tredje verda som knuste koloniveldet og gjorde dei fleste gamle kolonimaktene til annanrangs imperialistar. Det var revolusjonar og frigjeringskampar i slike land som stogga frammarsjen for USA-imperialismen og ga støyten til at han no går attende. No får den sovjetiske supermakta hardast motstand i land i den tredje verda.  Det er i desse landa dei store frigjeringsrørslene mot imperialismen og folkeopprøra mot føydalisme og fascisme har vakse fram dei siste tiåra.
   Rørslene mot imperialisme og for frigjering, nasjonalt sjølvstende og demokrati i den tredje verda er svært breie politisk. Dei femnar om arbeidarar, bønder og andre arbeidsfolk, men omfattar også mange nasjonale borgarar og tilmed føydalistar og statsbyråkratar. Ikkje berre frigjeringsrørsler og revolusjonære organisasjoner, men jamvel regjeringar og statar som undertrykker folkemassane innanlands, vert tvungne til å gå mot imperialismen.


d) USA - supermakt i tilbakegang

Etter 2. verdskrigen var USA den sterkaste imperialistmakta. USA gjorde seg til herre over koloniane til mange andre imperialistiske land og vart leiaren for den imperialistiske blokka. USA-imperialismen vart den største fienden for folka i verda.
   Men i dag er USA på tilbakegang. Mange land har frigjort seg frå USA-imperialismen. Andre imperialistiske land utvikler økonomien sin raskare enn USA og går i mot USA-imperialismen i fleire politiske spørsmål enn tidlegare. Dei økonomiske krisene har også ramma USA hardt. Alt dette har skjerpa klassekampen i USA og har ført til skarpe motsetnader innan monopolborgarskapet i USA.
   I dei siste åra har Sovjet gått forbi USA militært. USA er ikkje lenger den sterkaste og farlegaste av dei to supermaktene.
   Samstundes er USA framleis det rikaste landet i verda med større produksjonskapasitet enn noko anna land. Det er og på mange område meir langtkome enn Sovjet teknologisk. USA har framleis større økonomiske interesser i andre land enn noko anna imperialistmakt. USA har ein enorm hær og politiske, økonomiske og militære støttepunkt i alle verdsdelar. USA har framleis krefter til å ta del i kampen om hegemoni på heile jordkloten.


e) Sovjet i dag - den farlegaste supermakta

I 50-åra tok borgerskapet i Sovjet makta gjennom ein kontrarevolusjon. Sjølv om Sovjet-økonomien har sine særeigne kjenneteikn samanlikna med kapitalismen i Vesten i dag, er kjernen den same, fordi begge er kapitalistiske utbyttingssystem. Det nye borgerskapet har tatt makta over produksjonsmidla og i staten, og utgjer ein herskande klasse som utbytter og undertrykker arbeidarklassen og folket.
   Kapitalen i Sovjet er sterkare konsentrert enn i noko anna imperialistisk land og er direkte kontrollert av den gruppa som herskar over regjeringa og militærapparatet. Statsmakta har mange felles drag med Hitlerdiktaturet. Dette gjer det lettare for Sovjet enn for alle andre imperialistiske land å ruste kraftig opp og starte krigseventyr uten å møte mykje open motstand innanlands.
   Mesteparten av den tidlegare sosialistiske leiren er blitt eit system av nykoloniar under Sovjetimperialismen. Seinare har Sovjet klart å nytte revolusjonære rørsler som til dømes i Vietnam, på Cuba og i Afrika til å kome inn bakvegen og gjere land som frigjorde seg frå USA-imperialismen til nykoloniar for seg. Sosialimperialismen har klart å gjere mange tidlegare kommunistiske parti og frigjeringsrørsler til reiskapar for seg. Mange av dei som slåst mot USA-imperialismen og annen vestleg imperialisme har fram til 1980 enno ikkje gjennomskoda sosialimperialismen og «anti-imperialistar» som i røynda er agentar for den. Desse kreftene kan sosialimperialismen nytte til å skaffe seg makta i land ved hjelp av politisk infiltrasjon og statskupp.
   I dag er sosialimperialismen ei supermakt i framgang. Han har den sterkaste imperialistiske hæren i verda. Dei siste åra har han erobra nye koloniar og nykoloniar. Han er den viktigaste eksportøren av fascisme og kontrarevolusjonære krigar. Sosialimperialismen har tatt plassen som den største fienden av folka i heile verda.
   Også økonomisk har Sovjets potensiale auka. Den sovjetiske økonomien har vakse raskare enn USAs, sett over ein periode på 25 ar. Voksteren har vore særleg sterk for produkt som er strategisk viktige, som - stål og sement, der Sovjet no går forbi USA.
   Sosialimperialismen er likevel veik innanlands. Han strir med ein tilbakeliggande økonomi som er arva frå tsartida og som ikkje vart overvunne gjennom tiår med sosialisme. Særleg alvorleg er den låge produktiviteten i industri og landbruk. Sovjet manglar mykje viktig teknologi som USA og andre imperialistland har, og er plaga av stadige jordbrukskriser.
   Sovjet har ein krigsøkonomi. Mykje av produksjonen er omstilt for militære føremål. Militærindustrien veks seg stadig større og skaper balanse og kriser i økonomien som heilskap.
   Militærøkonomien fører til svært hard undertrykking og utbytting av arbeidarane og bøndene. Dei politiske og Økonomiske vilkåra deira er mykje dårlegare enn i dei fleste høgt utvikla kapitalistiske land.
   Sovjet er ein fleirnasjonal stat der herskarane freistar å utnytte storrussisk sjåvinisme til å stø opp om makta si og der andre nasjonar vert behandla som koloniar og undertrykte. Sovjet er igjen blitt eit «fengsel for nasjonane» som Tsar-Russland var.
   For å halde på makta si har monopolborgarskapet oppretta eit hardt fascistisk diktatur med eit enormt hemmeleg politi og eit nett av fengsel og konsentrasjonsleirar. Det tidlegare kommunistpartiet er gjort om til eit statsberande fascistisk parti.
   Dei sosialimperialistiske leiarane fryktar indre opposisjon, opprør og borgarkrigar. Dei freistar å bruke ekspansjon og spente situasjonar utanlands til å halde seg ved makta innanlands. Dei indre vanskane er med på å prege utanrikspolitikken og gi han ei særleg farleg og aggressiv form.


f) Rivaliseringa mellom supermaktene

Sovjet er ei ny supermakt på veg oppover. Ut frå den samla styrken Sovjet har, økonomisk, politisk og militært, er Sovjet den einaste verkelege imperialistiske rivalen USA står overfor i verda i dag. Den aukande styrken til Sovjet saman med tilbakegangen til USA gjer situasjonen mogen for ei nyoppdeling av verda.
Lenin peikte på: «Kapitalistane deler ikkje opp verda fordi dei er særskilt vondskapsfulle, men fordi den konsentrasjonsgraden som er nådd, tvingar dei til å ta i bruk denne metoden for å oppnå profitt. Og dei deler ho opp "i samsvar med kapitalen", "ut frå styrke", fordi det ikkje finst nokon annen oppdelingsmåte under vareproduksjonen og kapitalismen. »* {{* Lenin: «imperialismen, det høyeste stadiet i kapitalismen»
 (1916), i Utvalgte verker i 12 bind, b. 6, Oktober 1976, s. 116.}}
   Hovudmålet for sosialimperialismen i dag er å bu seg på det avgjerande slaget med USA-imperialismen. Sosialimperialismen er økonomisk mykje veikare enn USA-imperialismen. Han kan ikkje tevle når det gjeld kapitaleksport og konkurransen om marknader. Derfor vert hovudmetoden hans for å trenge fram i område der USA er veikt, militært press og militære eventyr. For å nå måla sine overfor USA-imperialismen, må Sovjet-imperialismen dermed legge meir og meir vekt på opprusting og militarisering av heile samfunnet.
«"Krig er framhaldet av politikken med andre" (dvs. valdelege) "middel"» (Lenin).** {{** Lenin: Sosialisme og krig»
 (1915), i Sosialisme og krig, Oktober 1976, s. 14. Sjå også «Krig og revolusjon» (1917), i Collected Works, b. 24, Moskva 1964, s. 339—340 og følgjande.}}
   Politikken til sovjetleiarane i dag er ekspansjon gjennom militære middel, og utfordring av rivalen USA ved å bygge opp ei krigsmakt som er USA overlegen når det gjeld våpenstyrke og effektivitet. Framhaldet av denne politikken kan bli ein direkte militær konfrontasjon med USA. Det striden står om, er kva for supermakt som skal herske over verda. Sovjets kamp med USA kan føre verda ut i ein ny verdskrig.


g) Kampen om Europa og Midt-Austen

Militært og økonomisk er Europa det viktigaste området for rivalisering mellom supermaktene. Her har begge supermakter konsentrert størst militære styrker. Her er det rikaste og mest konsentrerte industriområdet i verda.
   Dei fleste landa i Aust-Europa er undertrykte av den sovjetiske supermakta. Sovjet utnyttar arbeidskrafta industrien og marknadene i desse landa i samsvar med sine interesser, og nyttar landa som militære oppmarsjområde mot Vest-Europa. Den sovjetiske invasjonen i Tsjekkoslovakia i 1968 synte at Sovjet er budd på å bryte ned all motstand som kan truge deira interesser ved å gå til militære overfall på desse landa.
   Dei kapitalistiske og imperialistiske landa i Vest-Europa har for det meste vore allierte med og underordna USA etter den andre verdskrigen. Somme av landa, som Storbritannia og Frankrike, er tidlegare imperialistiske stormakter. Men i dag er dei ikkje i stand til å konkurrere om koloniane på line med supermaktene. Statane i Vest-Europa fryktar Sovjet, men har og motseiingar til USA og til kvarandre. Arbeidarklassen i dei fleste landa i Vest-Europa er ikkje godt mobiliserte mot Sosialimperialismen (1980), og i somme land er store delar under innverknad frå politikarar som stør han. Kvar for seg er statane i Vest-Europa underlegne den sovjetiske militærmakta. Sovjet kan ha framgang overfor desse statane både ved å drive infiltrasjon og diplomatisk press.
   Sovjet freistar å skaffe seg posisjonar i Asia og Afrika særleg for å ringe inn Europa. Dette gjer motsetnadene spesielt skarpe i Midt-Austen. I tillegg til å vere inngangsporten til Europa har dette området dei rikaste oljekjeldene i verda. Klarer Sovjet å vinne kontroll over Midt-Austen, har det vunne ein strategisk nøkkelposisjon overfor USA, Vest-Europa og andre land i den andre verda som er avhengig av oljeleveransane frå området.


h) Verda er svanger med krig

Ved inngangen til 70-åra peika Mao på utviklinga i retning av ein ny verdskrig. Han sa: «Anten vil krigen føre til revolusjon, eller så vil revolusjonen hindre krigen. »* {{* Sitert i leiarartikkel i Folkets Dagblad, Raude Flagg og Frigjeringshærens Dagblad 1. januar 1970, her etter Leninisme eller sosialimperialisme, Oktober 1975, s. 25.}}
   I 70-åra har det vore mange framgangsrike nasjonale frigjeringskrigar og mange revolusjonære rørsler for demokrati og framsteg i den tredje verda. Men motsetnadene mellom dei to supermaktene har skjerpa seg raskare. I 1980 er det ikkje utviklinga i retning av revolusjon som først og fremst pregar verdssituasjonen, men utviklinga mot ein ny verdskrig.
   I dag har den sovjetiske framrykkinga kome til område der ho raskt kan truge dei økonomiske livsinteressene til USA. Ei fredeleg løysing på motsetnadene mellom supermaktene er lite truleg. Det er no mest sannsynleg at rivaliseringa mellom dei vil føre til ein tredje verdskrig som blir utløyst av den sovjetiske ekspansjonismen.


i) Noreg i verda i dag

Den fredelege utviklinga i Noreg sidan 1945 har skapt illusjonar om at Noreg kan halde fram med å vere eit fredeleg hjørne i ei krigersk verd. Men det kapitalistiske Noreg kan ikkje unngå å bli ramma av store internasjonale kriser og krigar.
   Rivaliseringa i Europa har ført til at Sovjet har lagt stadig hardare press på Noreg. Sovjet samlar stadig større troppestyrkar ved grensa i nord. For Sovjet er Noreg ein del av inngangsporten til Nord-Atlanteren både frå Kola-halvøya og frå Leningrad. Derfor freistar Sovjet i fredstid å skaffe seg så sterk posisjon som mogleg på Svalbard og i dei norske havområda i nord. Samstundes legg Sovjet press på den norske regjeringa for å få henne frå å ta tiltak som sikrar norske interesser mot Sovjet.
   Om det bryt ut krig i Europa, er det sannsynleg at Sovjet vil freiste å ta Noreg gjennom eit militært lynåtak. Dette trugsmålet er den største faren for det norske folket no.
   NATO på si side planlegg å møte eit sovjetisk angrep i Noreg. Men mellom anna av di NATO og den norske hæren er underlegne Sovjet i militær styrke, er det mogleg at USA vil møte eit sovjetisk åtak her ved å bruke atomvåpen i Noreg. Det er også mogleg at NATO og USA lar Sovjet ta Noreg for å konsentrere styrkane sine på andre frontar.
   Alt i alt er verdssituasjonen no svært alvorleg for den norske staten og folket i Noreg 




KAPITTEL 3
Kampen mot imperialismen og krigen


a) Kreftene må samlast mot Sovjets krigspolitikk

Sovjets imperialistiske ekspansjon trugar alle land med åtak. Dersom han ikkje vert stogga, vil han utløyse ein tredje verdskrig som vil føre til forferdelege ulykker for menneska.
   I 1980 er det den mest brennende oppgåva for folka i verda å skape ein brei internasjonal front mot Sovjets ekspansjons- og krigspolitikk.
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
