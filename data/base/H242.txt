
Suitell Edvard Grieg, Bergen
Lørdag 19. oktober 1996, kl. 13.15
Jan Petersen
Høyres regionale programkonferanse
Presseutdrag
Regjeringens mange forklaringer hjelper ikke pasienten
Høyre mener vårt helsevesen er utilstrekkelig fordi Ap-regjeringen bruker for mye penger på andre ting og for lite på helse, og fordi Ap-regjeringen ikke er villig til å gjennomføre nødvendige reformer. Dette er en viktig oppsummering av trontaledebatten.
Høyre ønsker at pasienten skal ha rett til å velge sykehus og at pengene skal følge pasienten til dette sykehuset. Hvis ventetidsgarantien ikke kan holdes på annen måte, skal pasienter få tilbud om behandling i utlandet.
Dette vil redusere køer og fremme kvalitet. Sykehus vil bli honorert for å ta unna køer og for å gi et tilbud som pasientene setter pris på. Pasientene vil få en langt større mulighet til å påvirke sin egen situasjon innenfor det offentlig betalte helsevesen. Helsevesenet vil på denne måten få mer ut av ekstra penger.
Opp mot Høyres syn står Arbeiderpartiets helsepolitikk. For halvannet år siden avviste de at det var behov for reformer. Køene gjorde ikke noe særlig inntrykk. De anklaget Høyre for å overdrive.
Så byttet de ut helseministeren og den nye fikk 100 dager til å tenke seg om. Da han og Arbeiderpartiet hadde tenkt hadde de funnet ut at det var nødvendig å gjøre noe. Men det var ikke helt klart hva de ville gjøre.
Istedet produserer de forklaringer.
Da Hernes presenterte sin del av statsbudsjettet, sa han at pengene ville bli sløst bort hvis vi brukte ekstra på helse.
Da Jagland snakket til AUFs landsmøte, sa han at krisa består i at vi ikke har nok personale til å ta i bruk ny teknologi.
I fjor ble voksende sykehuskøer forklart med at den teknologiske utviklingen gjør det mulig å behandle stadig flere sykdommer.
I år skylder Arbeiderpartiet på profesjonene når man skal forklare hvorfor 260 000 mennesker står i helsekø. Jagland hevder at svaret på helsevesenets problemer er å øke politikernes makt.
Jeg spurte statsministeren om dette i trontaledebatten på torsdag. Mener hun som Thorbjørn Jagland at vi må vente på en ny maktutredning før vi kan løse problemene i helsevesenet?
Med respekt å melde var det ikke mye fornuft å få ut av statsministerens svar. Hun kunne ikke si hva regjeringen tenker i helsepolitikken. Hun kunne ikke si hvor lenge den skulle fortsette å tenke.
Gro Harlem Brundtland valgte å unngå det helsedebatten nå dreier seg om etter at hun har sittet ved makten i ti år.
Det er nå et stort behov for å forbedre helsevesenet og gå løs på køene. Idag trenger vi endringer og ikke en ny strøm av forklaringer.
