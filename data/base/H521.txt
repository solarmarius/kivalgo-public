
Sandvika, 27. august 1997
Pressemelding fra Jan Petersen
Fortsatt Ap-styre gir nye år i kø!
Trafikksituasjonen for den enkelte innbygger i Akershus og deler av Oslo er uakseptabel. Daglig sitter tusenvis av bilister i kø og kork i et område der E-18 nærmest har monopol på frakt av passasjerer fordi NSB stadig innstiller avganger. For den enkelte askerbøring eller bæring blir virkeligheten at; Morgenstund har eksos i munn.
Samtidig skaper dårlig kommunikasjon problemer for næringslivet som er avhengig av lave transportkostnader og rask transport til markedet. Dårlige hovedinnfartsårer er også et alvorlig sikkerhetsspørsmål. Sist fredag var det tre ulykker på E-18. To av dem med personskader.
Med et sterkere Høyre vil innbyggerne i Asker og Bærum være sikret at følgende blir gjennomført:
* E-18 vestkorridoren gjennom Asker og Bærum kommune skal opprioriteres. Høyre foreslo i veiplanen 775 millioner mer enn Regjeringen på strekningen Oslo - Kristiansand. Dette gir rom for en forsering av vestkorridoren.
* Utbygging av dobbeltsporet på jernbanen mellom Skøyen og Asker forseres slik at den er ferdig i 2004. Banen skal senere utvides til Ski.
* Høyre sier nei til veiprising. Det siste forslaget fra Regjeringen kan medføre at en biltur fra Sandvika til Skøyen vil bli pålagt en ekstra bomavgift på 40 kroner pr passering (beregnet av Transportøkonomisk Institutt). Dette rammer spesielt småbarnsfamiliene.
* Høyre vil fjerne bomringen som forutsatt. Den skal ikke brukes som miljøtiltak eller for å finansiere nye veiprosjekter. Noe annet ville være å lure velgerne.
Høyres politikk innebærer et kraftig løft for å løse trafikkproblemene i Akershus. Vår satsning vil gi mindre køer, kortere reisetid, større sikkerhet og bedre vilkår for næringslivet i regionen. Samferdselsminister Rønbeck sier hun skal ha omkamp om Høyres påplussinger til kommunikasjon. Asker og Bærum trenger derfor et sterkt Høyre!
