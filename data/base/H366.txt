
Pressemelding Høyres Stortingsgruppe 8. august 1997
Anders C. Sjaastad (H):
Hvor har det blitt av tilleggsbevilgningene til politiet ?
Stortinget vedtok 8. april å øke bevilgningene til politiet med 200 mill. kr. Dette var en økning på 50 mill. i forhold til Regjeringens forslag. Stortingsflertallet mente det var nødvendig å øke politiinnsatsen i 1997. I en pressemelding fra justisdepartementet den 14. mai 1997 blir det redegjort for den foreløpige fordelingen av disse midlene. Men det var da bare 149 mill. som var fordelt, mens de resterende 50 mill. var avsatt som reserver til arbeidsgiveravgift og andre uforutsette utgifter.
Stortingets forutsetning for å bevilge 200 mill. kr. var at disse skulle gå til aktiv kriminalitetsbekjempelse i de enkelte politidistrikt - ikke at inntil 50 mill. kr. skulle holdes i reserve i månedsvis. I følge Regjeringens eget forslag ville 150 mill. i ekstra bevilgning i 1997 være tilstrekkelig for å opprettholde politiets aktivitetsnivå sammenlignet med 1996. Stortinget regnet selvfølgelig med at alle utgifter inklusive lønnsøkning, arbeidsgiveravgift etc. endelig var tatt med.
Det kan synes som inntil 50 mill. kr nå blir holdt tilbake for at Regjeringen skal kunne bruke dem på gode saker i valgkampen innenfor politiet eller for å skjule nye underbudsjetteringer i budsjettet. Jeg finner dette uhørt, og sender derfor brev til justisminister Gerd-Liv Valla hvor jeg spør:
Kan justisministeren forsvare unnlatelsen av å følge opp Stortingsflertallets bevilgning på 200 mill. eller har justisministeren tenkt å benytte tilleggsbevilgningen på sin egen måte?
