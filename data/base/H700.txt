
Stortinget, 22. september 1998
Kristin Krohn Devold, Høyres justispolitiske talsmann, leder av Justiskomiteen
Tvangsflyttet 8-åring i Bergen; uverdig overgrep for en rettsstat
Hvordan kan en åtteåring som har bodd hele sitt liv i et hjem alle instanser er enige om har vært svært godt, hos mormor, flyttes mot sin vilje ? Barnet har ett hjem, det samme hjemmet han har hatt fra han var en baby på 3 mnd. og frem til i dag fordi hans mor var narkoman.
Gutten er nå revet opp med røttene, og plassert på et barnehjem som for ham må oppleves som fangenskap.
Det er hjerteskjærende, og det er skammelig;
- en skam at foreldre av egeninteresser river barn opp med røttene uten hensyn til barnet
- en skam for det saksbehandlingsapparet som på tross av at moren har vært massiv langvarig rusmisbruker og faren for tilbakefall er stor, tvangsflytter barnet mot hans vilje som en forsøkskanin i morens rehabiliteringsopplegg.
- en skam at en frisk og sunn og livsglad gutt som trives på skolen, skal tvinges bort fra alt som er trygt og gis behandlingsterapi for å klare den nye situasjonen.
Denne saken fra Bergen er et grotesk eksempel på hvordan systemet opptrer uten hensyn til ham som burde komme først, nemlig barnet selv. Enkeltindividets rettigheter, følelser, og kjærlighet til sine nærmeste er totalt overkjørt.
Dette er i strid med alle barnekonvensjoner, det har skjedd uten at gutten har fått oppnevnt en talsperson slik han har rett til, det har skjedd med åpenbare saksbehandlingssvakheter, og det har skjedd helt uten medmennesklig innlevelsesevne i et barnesinn.
Så kommer nesten det værste; hvis moren ikke klarer oppgaven, skal gutten i fosterhjem fordi mormor og onkel har vist en negativ holdning til biologisk mor. De som har elsket og oppdradd gutten i åtte år er ikke engang gode nok til fosterhjem, i følge fylkesnemda.
Denne saken har bare en forsvarlig løsning;
- at Bergen kommune ved sine ansvarlige politikere umiddelbart anker saken inn for fylkesnemda igjen, slik de har adgang til
- at fylkesnemda gjør jobben sin, nemlig setter en gutt på åtte år i høysetet - ikke alle andre - og lar ham være representert med en skikkelig talsperson
- at gutten inntil videre får bo i sitt hjem, gå på sin vante skole, treffe sine venner og slipper å bo på et barnehjem.
- at disse prosesser skjer i et hastetempo, det gjelder et barn - vi har ikke lov å vente
Denne saken nødvendiggjør at Justisministeren og Barneministeren gjennomgår lovverk og rutiner slik at barns rettssikkerhet blir noe mer enn ord på et papir.
