
11. mai 2001
Erna Solberg
Ap, SV og Sp stopper mer fleksibel overtidsbruk
Nok en gang står SV, Ap og Senterpartiet frem som en allianse som vil hindre et mer fleksibelt og moderne arbeidsliv. Stortingets kommunalkomite har  ferdigbehandlet Høyres forslag om mer fleksible rammer for frivillig overtidsbruk og muligheten  for kortsiktig å  planlegge med overtid for eksempel i helsevesenet . Mens Høyre får tilslutning fra KrF og Frp til at slike endringer i arbeidsmiljøloven skal utredes og legges frem for stortinget  i neste vår, går SV, Ap og Sp imot utvidelser i rammene og sender hele spørsmålet om mer fleksibilitet videre til den store revisjonen av arbeidsmiljøloven som tar minst 3-4 år.
"Dette innebærer at ansatte og arbeidsgiver i mindre bedrifter må vente lenge for å få mer praktiske og enkle overtidsregler. Det er nå 2 år siden et offentlig nedsatt utvalg konkluderte med at man burde gjøre reglene mer fleksible for å få bedre tilpassede arbeidsordninger for den enkelte arbeidstaker og virksomhet. Det initiativet fra Bondevik-regjeringen renner nå ut i sanden, med støtte fra Senterpartiet. Denne og flere saker viser at i arbeidslivs- og småbedriftspørsmål går det politiske skille midt mellom sentrumspartiene," sier Høyres stortingsrepresentant Erna Solberg.
