
Stortinget, 20. november 1996
Pressemelding fra Jan Tore Sanner, stortingsrepresentant, Høyre
Elendige matematikkunnskaper
- En klar dom over Arbeiderpartiets skolepolitikk
Ifølge en stor internasjonal undersøkelse gjør norske sjetteklassinger det svært dårlig i matematikk sammenlignet med elever i andre land. Den samme undersøkelsen viser at de norske elevenes kunnskaper ligger på et gjennomsnittsnivå i naturfag. Andre undersøkelser har tidligere dokumentert at norske elever heller ikke skårer spesielt høyt når man måler lese- og skriveferdighetene i eget morsmål.
- Resultatene er nedslående og er ett nytt tragisk eksempel på en mislykket skolepolitikk, sier stortingsrepresentant Jan Tore Sanner fra Høyre.
- Stortinget har tidligere pålagt statsråd Reidar Sandal å gi en utdanningspolitisk redegjørelse for Stortinget i løpet av våren 1997. Høyre krever nå at statsråd Sandal i forbindelse med denne redegjørelsen gir gode svar på hvordan det faglige nivået i så sentrale fag som matematikk, naturfag og norsk kan økes.
- Høyre mener det er nødvendig med et helhetlig program for å styrke kjernefagene matematikk, naturfag og norsk. I den forbindelse må timetallet økes og det må stilles strengere krav til lærernes undervisningskompetanse.
