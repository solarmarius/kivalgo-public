
Stortinget, 13. juni 1997
Pressemelding fra stortingsrepresentant Siri Frost Sterri (H)
Tilbakeskritt for lærerutdanningen !
APs, SPs og KrFs hestehandel om fritaksregler for det nye kristendomsfaget har nå gitt som resultat svært uheldige konsekvenser for den nye lærerutdanningsreformen:
Engelskfaget er utradert i den obligatoriske delen av allmennlærerutdanningen!
* Dette henger mildt sagt ikke "på greip", sier Høyres fraksjonsleder i KUF-komiteen, Siri Frost Sterri. Flertallets kompromiss må stoppes av statsråden hvis hans og Arbeiderpartiets uttalelser om nødvendigheten av å styrke språkfagene i skolen skal stå til troende.
* Og som om ikke dette er ille nok - kompromisset innebærer også at regjeringens forslag om styrt valg av matematikk som fordypningsfag i 4. år av allmennlærerutdanningen blir vraket av flertallet, påpeker Frost Sterri. Det som skulle bli en lærerutdanningsreform, er blitt en svekkelse av den nødvendige faglige styrkingen av lærerutdanningen og betyr et tilbakeskritt. Utdanningsministeren må ta konsekvensen av dette ved å sette foten ned og legge frem ny sak om endringer i lærerutdanningen basert på å løse de virkelige utfordringer vi står overfor i grunnskolen.
* OECDs undersøkelser viser at norske elever scorer i bunnsjiktet på kunnskapstester i realfagene. Utfordringen for å få norske elever opp i toppsjiktet og få "verdens beste skole" må være å styrke fagenes stilling i lærerutdanningen. Høyre mener dette understreker ytterligere problemene og svakhetene med å tviholde på en felles allmennlærerutdanning som skal gi undervisningskompetanse i alle fag i grunnskolen.
* En reform av lærerutdanningen må innebære fordypningsstudier rettet mot småskoletrinnet, mellomtrinnet og ungdomstrinnet med en felles basisundervisning de to første årene av den fireårige utdanningen. På ungdomstrinnet må den faglige fordypningen utgjøre ett års studium i de teorifag lærerne får undervisningskompetanse, fastslår Siri Frost Sterri.
