
Stortinget, 8. desember 1995
fra Jan Petersen (H)
inndekning til Bosnia-styrken: -ikke svekk forsvarsevnen
Høyre har gitt sin støtte til Norges deltakelse med 1000 soldater i NATOs implementeringsstyrke (IFOR) for å sikre at fredsavtalen for Bosnia gjennomføres. Det er viktig at styrken kommer raskt på plass, og at Stortinget vedtar de midler som skal til for at Norge skal kunne overholde sine forpliktelser på en skikkelig måte.
I St.prp.nr.1, tillegg nr.11 som ble presentert for Stortinget idag, foreslår Regjeringen at de ekstra kostnadene på 569 millioner kroner til Bosnia-styrken dekkes inn ved omdisponeringer innen forsvarsbudsjettet og 310 millioner omdisponert fra bistandsbudsjettet, bl.a med innsparte midler på årets budsjett.
Høyre har ved senere års budsjettbehandling påpekt at Regjeringens innstramninger er for store i forhold til målsetningene vedtatt av Stortinget. Høyre foreslår derfor en annen inndekning til Bosnia-styrken enn Regjeringens forslag om å kutte med 300 millioner kroner i en allerede redusert forsvarsevne. Høyre har tidligere foreslått å trekke hjem den norske styrken i Libanon, UNIFIL, noe som innebærer en samlet innsparelse på omlag 300 millioner kroner. Høyre har fått støtte fra forsvarets ledelse om at de norske styrkene i Libanon bør avslutte sitt engasjement. Vi bør nå prioritere Bosnia. Høyre ber om at den nasjonale forsvarsevnen ikke må belastes ytterligere og foreslår isteden å kalle hjem UNIFIL-styrkene.
