
8. august 2000
Høyres Stortingsgruppe
Annelise Høegh, Høyres helsepolitiske talskvinne:
Kreftpasienter må sikres behandling  kreftplanen må revideres
Høyre kan ikke aksepteres at 3000 kreftpasienter som trenger strålebehandling ikke får tilbud om dette, slik en undersøkelse fra Statens helsetilsyn viser. Disse pasientene blir ikke engang satt på venteliste. I følge Statens helsetilsyn må kapasiteten for strålebehandling økes med 70 pst dersom målet om full behovsdekning skal nås i 2003, slik det er forutsatt i Nasjonal kreftplan.
Helsetilsynets rapport viser at det haster med en opptrapping av strålekapasiteten. Høyre krever derfor at Regjeringen og helseministeren i budsjettet gir en full gjennomgang av status for gjennomføringen av Nasjonal kreftplan. Om nødvendig må kreftplanen revideres for å sikre at kreftpasienter som kan ha nytte av strålebehandling raskt får tilbud om dette.
En viktig flaskehals er i følge helsetilsynet mangel på strålemaskiner. Regjeringen foreslo i Revidert nasjonalbudsjett å kutte bevilgningene til utstyrsinvesteringer, på tross av at den på spørsmål fra Høyre innrømmet at et slikt kutt ville kunne få negative konsekvenser for gjennomføringen av kreftplanen. Høyre foreslo i Revidert å bevilge 540 mill. kr mer til utstyrsinvesteringer ved sykehusene enn hva Arbeiderpartiet og sentrumspartiene ble enige om. Økte bevilgninger til nytt utstyr ville kunne gitt flere pasienter raskere og bedre behandling.
