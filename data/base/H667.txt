
Høyres Stortingsgruppe, 17. mars 1998
Ansgar Gabrielsen
Eierskapsmeldingen - enstemmig i retur
Næringskomiteen vedtok i dag enstemmig å sende eierskapsmeldingen tilbake til Regjeringen. Sponheim får meldingen i retur fordi han har lagt fram en tilleggsmelding som skaper uklarhet om hvilke deler av Jagland-regjeringens eierskapsmelding den sittende regjering står inne for.
«Stortinget kan ikke behandle en melding som skaper full forvirring om hva Regjeringen egentlig mener. Når også regjeringspartienes egne medlemmer stemte for tilbakesendelse er det et tydelig vitnesbyrd om at Regjeringen og Sponheim har gjort en for dårlig jobb. En seriøs behandling av de viktige spørsmålene i eierskapsmeldingen er foreløpig utelukket», uttaler Høyres Ansgar Gabrielsen, som også er saksordfører for meldingen i Stortinget.
Da det først ble kjent at næringskomiteen ville sende eierskapsmeldingen i retur uttalte Sponheim til Kveldsnytt at han tolket det hele som et uttrykk for at Arbeiderpartiet hadde problemer med å takle overgangen fra posisjon til opposisjon. Gabrielsen har følgende budskap til næringsmininsteren: «Næringsministeren bør nok jekke seg ned et par hakk. Vi vet hva Arbeiderpartiet mener om statlig eierskap. Dette dreier seg om at Sponheim og Regjeringen har gjort en for dårlig jobb, og presentert en uklar og lettvint melding for Stortinget. Isteden for å opptre usaklig, burde næringsministeren gå i seg selv og gjøre en bedre jobb neste gang»
Hvis det er noen som har problemer med å takle overgangen mellom opposisjon og posisjon så må det være Sponheim. Han og Venstre har både før og etter Regjeringsskiftet skrudd opp forventningene til den nye regjeringens næringspolitikk. Tilleggsmeldingen representerte en nesten enestående anledning til å omsette løftene i handling. Isteden har Venstre skuffet stort. I tillegg til uklarheten som Sponheim har skapt, er det verdt å merke seg at tilleggsmeldingen ikke inneholdt et eneste konkret tiltak. Regjeringens to 'v'-er, videreføre og vurdere, fikk igjen fullt gjennomslag
