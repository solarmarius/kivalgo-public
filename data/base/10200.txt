
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
Prinsipprogram
Vedtatt 1984




VEGVISAREN
Politikk er striden om korleis samfunnet skal formast. Venstres prinsipprogram utfordrar den einskilde til å vere med og forme samfunnet saman med andre. Kvar og ein har rett og ansvar for å ta imot den utfordringa. Prinsipprogrammet er meint som ein vegvisar for dei som vil vere med.  

Samfunnsutviklinga i eit lite land som Noreg blir sterkt påverka av det som skjer utanfor landegrensene. Likeins avgrensar tilhøva innanfor landegrensene den politiske handlefridomen. Mange av problema kan verke uløyselege. Ressursøyding og fare for utsletting trugar verdssamfunnet der naud og urett herjar og valdelege konfliktar er blitt ein del av kvardagen. I ein slik situasjon ser mange menneske med mistru på politikk og politikarar.  

Men vi er ikkje underlagde blinde krefter. Den som gir opp vender ryggen til alt som politikk heiter, overlet berre til andre å bestemme framtida.  

Samfunnet utviklar seg gjennom omstillingar. Ny teknologi i arbeidslivet, raske endringar i massemedia, sosiale nettverk i endring og rovdrift på naturressursane - dette er berre nokre av utfordringane vi står overfor. Vi må velje, vi kan peike ut ein ny kurs. Strevet for å frigjere og likestille kvinnene, folkerørslene mot atomkrig og for miljøvern, og den aktive støtta til dei fattige og undertrykte på jorda er noko av det som gir von om ei anna framtid.  

Oppgåva for Venstre er å samle menneske med eit sosial-liberalt grunnsyn til eit politisk arbeid som kan gjere framtidsvonene til røyndom. Vi møter utfordringane med ei radikal haldning.   

GRUNNSYNET
DEN IDEOLOGISKE GRUNNMUREN
Venstre står for eit radikalt, sosial-liberalt alternativ. Venstre byggjer sin politikk på dei sosial-liberale verdiane fridom,  likeverd og fellesskap, dei økologiske prinsippa og dei kristne og humanistiske verdiane. Venstre er eit ideparti uavhengig av sterke særintresser.  

Dei sosial-liberale verdiane
Like sidan Venstre blei skipa som det første norske partiet i 1884 har det kjempa for folkestyre og nasjonalt sjølvstyre, individets rettar og menneskeverd, rettsstaten, og likeverd og fellesskap. Verdiane er dei same, utfordringane er nye. Difor må vi aldri ta dei sosial-liberale verdiane for gitt. Vi må alltid forsvare dei, fornye dei og skape dei på ny om det trengst. Det ber gale av stad om vi isolerer desse verdiane frå samfunnsutviklinga, eller om vi skil dei frå kvarandre. Fridom utan likeverd og fellesskap opnar for den sterkes rett. Likeverd utan fridom og fellesskap kan føre til einsretting. Fellesskap utan fridom og likeverd kan resultere i totalitært styre og undertrykking av eigenart. Difor sameiner Venstre dei ulike verdiane i den radikale sosial- liberalismen.  

Fridom er meir enn fråver av tvang. Fridom vil også seie at individ og grupper kan nå sine oppsette mål og skape utvikling. Men vi godtek ikkje at kravet om fridom blir brukt til å verne særrettar og tilhøve som skaper avmakt. Samfunnet skal hindre undertrykking og gi både individ og grupper høve til utvikling. Dette krev at makta blir omfordelt og at opphoping av makt på offentlege eller private hender blir motarbeidd.  

Føresetnaden er ytrings-, trus- og organisasjonsfridom. Difor går Venstre mot alle forsøk på å forby politiske organisasjonar, same kor udemokratiske haldningar dei byggjer på. Vi vil heller møte dei i open strid og skape ei samfunnsutvikling som demmar opp for slike straumdrag. Prinsippa om ytrings-, trus- og organisasjonsfridom føreset at dialog, diskusjon og resonnement har noko å seie i forminga av samfunnet. Difor må informasjonsformidlinga vere desentralisert og alle ha høve til å søkje og formidle informasjon. Det er ikkje slik at den høgrøysta eller pengesterke alltid har rett. Difor må det offentlege syte for at også mindretalet og dei svake gruppene kjem til orde. 

Fridom betyr også retten til å verne privatlivet og retten til å vere annleis. Rettstryggleiken må vere absolutt. Difor er det så viktig at domstolane er uavhengige og at svake grupper blir sikra juridisk støtte. Personvernet må ikkje bli avgrensa gjennom overvaking og registrering, diskriminering eller fysisk vald. Samfunnet må altså gi avkall på ambisjonane om detaljstyring. Meir toleranse sikrar retten til eigenart, men vil ikkje seie det same som likesæle eller blind underkasting. Toleranse er å verdsetje at andre har ulike oppfatningar, og å anerkjenne deira rett til å hevde sitt syn og utøve det så lenge det ikkje skader andre.  

Likeverd er ei utviding av kravet om likskap. Individa skal ikkje bli like, men må bli respekterte på sine eigne premissar og ha dei same sjansane. Dette må ikkje bli ei orsaking for å godta urettferdige skilnader. Utjamning av goda er eit mål i seg sjølv; berre ei omfordeling kan sikre fridom for dei mange.  

Krava om fridom og likeverd fører med seg krav om utjamning av makt. For store folkegrupper er det langt til dei maktsentra som tek avgjerdene. Prøver ein å oppnå likskap ved sentralisering og standardisering, vil dette skape mindre likeverd. Difor er mangfald i kultur, tru og livssyn ein verdi også for dei som må gi avkall på å dominere.  

Verdien av fellesskap pålegg oss å motarbeide egoisme og einsemd. Det er altså ikkje nok å sikre individet sine rettar og plikter. Fellesskapet har ein verdi i seg sjølv som gjer at vi må arbeide for eit samfunn der menneska tek ansvar for kvarandre og opplever samkjensle. Fellesskap må ikkje bli eit argument for gruppesjåvinisme. I staden må fellesskap vere ein verdi som byggjer på at menneska er frie, ulike og likeverdige; fellesskapet femner om alle. Sosial og økonomisk ulikskap hindrar fellesskap. Slik ulikskap skaper motsetnader i staden for solidaritet, og dermed uro i staden for stabilitet. Eit samfunn som byggjer på samkjensle vil vere eit sosialt trygt samfunn.  

Vi kjenner ingen nasjonale eller etniske grenser for desse sosialliberale verdiane. Dei er heller ikkje avgrensa i tid. Også komande generasjonar skal kunne nyte godt av desse prinsippa. Svaret frå Venstre på denne utfordringa har vore å byggje opp og stå for ein grøn politikk. Når vi utvidar solidariteten slik at den også gjeld dei som kjem etter oss, fører vi vidare Venstres tradisjon og dei sosialliberale verdiane. Difor har Venstre slått fast prinsippa om at ei rettferdig fordeling og jamvekt mellom tilgang på og forbruk av ressursar må vere overordna den økonomiske veksten og materielle framgangen for dei rikaste. Venstre har også erkjent at mennesket  har eit forvaltaransvar overfor naturen. Denne er eit gode i seg sjølv, ikkje berre ein verdi for menneska. Naturmiljøet og dei økologiske lovene utgjer dei absolutte rammevilkåra for menneskeleg verksemd.  

Dei sosial-liberale verdiane er også grunnlaget for Venstres politikk overfor andre nasjonar og verdssamfunnet. Meir enn nokon gong er det no nødvendig å arbeide for nedrusting og samarbeid mellom nasjonane for å skape fred på jord. Dette samarbeidet må vere tufta på gjensidig respekt for sjølvråderett, eigenart og dei allmenne menneskerettane .  

Det finst ingen fred utan fridom og rettferd. Men det finst ingen fridom eller rettferd før det er skapt ein fred utan frykt.  

Vi trur på mennesket
Ut frå fornuft og innsikt har mennesket evna til å peike ut rett kurs. Men for å nå målet må omfordeling av makt til. Den einskilde har ansvaret for seg sjølv og livet sitt. Men den einskilde må høyre til i eit fellesskap med andre gjennom sosiale grupper og organisasjonar for å kunne ta ansvar for seg sjølv. Mennesket har krav på at det kan få yte noko for andre, ikkje berre nyte noko for seg sjølv. A ta ansvar er altså ikkje berre ei plikt, men ein grunnleggjande rett. Slik kan den einskilde vere med og forme si framtid gjennom meiningsbryting, læring og handling.  

Store delar av den vestlege verda er blitt prega av einspora materialisme og tanken om å vere si eiga lykkes smed. Difor saknar mange menneske rotfeste og trygge omgivnader, i forhold til andre eller til seg sjølv. Motstridande krefter gjer seg gjeldande : individet blir splitta og møter hindringar i sitt samver med andre menneske. For oss er ikkje framsteg først og fremst eit spørsmål om nye tekniske innretningar eller høgare forbruk. Når det kjem til stykket, er det frigjeringa av mennesket som utgjer framsteget. Retten til kulturell identitet for individet og gruppa er svaret på denne utfordringa. Samkjensla innanfor eit kulturfellesskap er den beste garantien for personleg tryggleik og utvikling.  

Ein slik kulturell identitet krev eit mangfald av kulturelle ytringsformer og konsekvent toleranse. Identitet må altså ikkje forvekslast med einsretting. Samhaldet innanfor ein nasjon må byggje på dei kulturformene som alt finst der og gi rom for dei nye. Mangfald er eit gode, og konfliktar mellom ulike kulturformer kan vere nødvendig for å kome vidare på vegen mot målet : identitet og samkjensle. 

Avgrensing mot andre ideologiar
Den radikale sosial-liberalismen har mange motpartar. Den viktigaste er alle totalitære og autoritære ideologiar. Rett nok byggjer også det liberale samfunnet på autoritet, men på friviljug grunnlag, ikkje ved tvang. Difor vil Venstre alltid konsekvent forsvare menneskerettane og dei sosial-liberale verdiane mot undertrykkjande ideologiar, system og regime.  

Andre demokratiske idéretningar står vi saman med på vesentlege punkt, på andre skil vi lag med dei.  

Dei konservative idéane er blitt førte i ulike retningar, slik at det er vanskeleg å tala om ein einskapleg konservativ ideologi. Eitt fellestrekk har vore at dei bevarer det beståande samfunnssystemet bygd på tradisjonelle verdiar som makthavarane og leiande krinser har godteke. Difor har konservative idéretningar sett seg imot politiske og sosiale reformer som har hatt som mål å utvide dei demokratiske rettane og fjerne sosial ulikskap.  

Etter kvart har konservative parti vedkjent seg liberalistiske idéar i større eller mindre grad. Staten skal gripe minst mogleg inn i fridomen til den einskilde, og skal difor ikkje regulere økonomisk verksemd. Marknadskreftene skal rå. Slik oppnår dei ein formell fridom som er verdfull i seg sjølv. Men slik skaper dei også sosiale skilnader og held urettferda ved lag.  

Denne liberalistiske politikken har lite å gjere med den radikale sosial-liberalismen. Også vår ideologi plasserer fridomen i høgsetet, men vi gir fridom eit positivt innhald. Det er ikkje berre tale om fridom frå inngrep og reguleringar, men også fridom til å velje kva ein vil gjere. Ein liberalistisk politikk leivnar ingen sjansar for svake grupper til å velje. Vårt svar er ein sosial- liberal politikk som gir alle høve til å nyte godt av dei sosiale goda. Dette pliktar staten å syte for. Difor går vi inn for ein aktivt styrande økonomisk og sosial politikk som sikrar økonomisk tryggleik og menneskeverdig liv for alle.  

Enkelte verdikonservative retningar som framhevar folkeleg kultur og økologiske omsyn har derimot Venstre mykje felles med. Forsvaret av bygdenorske interesser og dei tradisjonelle motkulturane er ei vidareføring av slik verdikonservativ tradisjon.  

Både sosial-liberalismen og sosialdemokratiet legg vekt på sosial og økonomisk likskap og meiner at det trengst ein sterk offentleg sektor for å forvalte fellesskapsinteressene. I åra frametter kan vi stå saman om å forsvare grunnleggjande sosiale og økonomiske rettar, og vi kan føre vidare arbeidet for internasjonal utjamning og fred.  

Men sosialdemokratiet legg for mykje vekt på kollektive løysingar og offentleg styring og organisering. Dei undervurderer kor viktig det er at den einskilde sjølv finn svar på visse sentrale spørsmål. For mange kollektive løysingar går ut over retten den einskilde har til å ta ansvar, og den overdrivne trua på byråkratiets evne til å løyse problem er ein trussel både mot den einskilde og mot folkestyret. Sosialdemokratiet undervurderer rett og slett kva det vil seie for folkestyret at det offentlege sentraliserer avgjerdene, at store einingar dominerer i næringslivet og at lokale særtrekk blir viska ut. Heller ikkje gir sosialdemokratiet gode svar på spørsmålet om korleis retten til personvern overfor det offentlege kan bli sikra. I staden har dei fremja forslag som har truga personvernet.  

Ressurs-og miljøvern er framleis salderingspostar når sosialdemokratiet driv økonomisk politikk. Heller ikkje klassiske naturverninteresser står sterkt blant sosialdemokratane, men lir nederlag når konfliktane kvessar seg til. Så lenge sosialdemokratiet følgjer denne linja vil det kome i konflikt med Venstre. 

Den marxistiske sosialismen står fjernt frå den radikale sosial-liberalismen. Marxismen fornektar dei liberale rettane og det mangfaldet eit demokrati må vere tufta på. Endå om målet blir sagt å vere frigjering av massane, kan vi ikkje godta dette når klassekamp og proletariatets diktatur er vegen som skal føre dit. Det har vist seg at maktelitens diktatur oppstår i dei statane som gjer krav på å byggje på marxismen. I Noreg har ulike sosialistiske grupper vist lita forståing for maktfordeling og desentralisering. Ein diskusjon om sosialisme på norsk strekk ikkje til.  

Verken konservative idéretningar, sosialdemokratiet eller den marxistiske sosialismen har gitt gode svar på dei nye utfordringane; den økologiske utfordringa har dei ikkje noko svar på i det heile. Dei får heller ikkje tak på spenninga mellom individ og samfunn. Konservative legg einsidig vekt på haldningsendring hos den einskilde. Sosialdemokratiet og marxismen satsar einast på strukturendringar. Vi trur derimot at både haldningar og strukturar må endrast for å skape eit betre samfunn.  

Slik forstår vi samfunnet
Økonomiske interesser er ei viktig drivkraft i samfunnsutviklinga, men også sosiale, teknologiske og kulturelle drivkrefter gjer seg gjeldande. For Venstre er det viktig å styrkje dei interessene som fremjar ei utvikling i samsvar med dei sosial-liberale verdiane og økologiske prinsippa.  

Vi forstår det norske samfunnet ut frå kryssande konfliktar og ulik grad av fellesskap. Det velkjende skiljet mellom borgarleg og sosialistisk politikk skjuler mange av desse konflikt-og fellesskapslinjene. For å bruke eit bilete: Det gir meir meining om vi plasserer interessemotsetnadene og -fellesskapa i ein trekantmodell med ein raud, blå og grøn pol. Eit stykke på veg høyrer sosialdemokratiske, sosialistiske, konservative og sosial-liberale idéear til kvart sitt hjørne.  

Interessene ved den raude polen forsvarar likskap og utjamning, arbeidstakarane og sterke kollektive institusjonar. Dei blå interessene står for privatdrift, betrestilte og storkapital. Interessene ved den grøne polen gjeld økologisk jamvekt, distrikta, dei mindre einingane og dei lokale særdraga. Mellom desse polane finst både semje og konfliktar.  

Konflikten mellom raud og grøn pol gjeld synet på sentralisering og økologiske prinsipp. Felles for dei to polane er sosial utjamning og global omfordeling. 

Også konfliktane mellom blå og grøn pol gjeld sentralisering og økologiske prinsipp. Det gjer seg gjeldande visse felles oppfatningar om eigedom og individets rett til å ta ansvar.  

Raud og blå pol står saman i synet på bruk av naturressursar, dessutan legg begge vekt på sentralisering, og ingen av dei legg vekt på mangfald. Konfliktane gjeld fordeling av inntekt, utjamning, og kven som skal eige kva.  

Dette programmet syner korleis Venstre plasserer seg i dei ulike konfliktane, og presenterer Venstres reformpolitikk - som gjeld alle delar av samfunnslivet.  

INDIVIDET I SAMFUNNET
RETTANE - OG ANSVARET
Den radikale sosial-liberalismen inneheld ei spenning mellom individ og samfunn. Der finst rettar og plikter for individet, men der finst også eit ansvar for samfunnet. Personvernet, konflikten mellom det private og det offentlege og vilkåra for folkestyret er såleis problem vi aldri blir ferdige med. Medan andre politiske retningar undervurderer desse problema, vedkjenner vi oss at dei er der, som varige dilemma.  

Noreg var ein gong ein "nattvektarstat" med vern av borgarane mot overgrep og fornedring som særleg oppgåve. I dag er Noreg eit samfunn der staten grip inn i livet til den einskilde på fleire og fleire område. Her må vi setje grenser, slik at det som skulle vere rettsvern ikkje blir ein trussel mot individets rettar. Med ei slik avgrensing blir krava til individets plikter sterkare, likeins våre eigne haldningar i viktige konfliktar.  

Personvernet
Elektronisk databehandling opnar for mange nye utvegar på ei rekkje område, både for den einskilde og for fellesskapet. Denne utviklinga gjer eit sterkare personvern nødvendig. Det skal vere eit prinsipp at den einskilde gir samtykke til at opplysningar om vedkomande blir utlevert via dataregister. Det må bli klarare grenser mellom register som er underlagde konsesjonsplikt og dei som ikkje er det. Offentlege styresmakter skal ikkje kunne overta register som ikkje har konsesjonsplikt. Datatilsynet må få tilført meir ressursar og bli ein uavhengig instans som er direkte underlagd regjering og storting.  

Den einskilde må vere sikra mot at fødselsnummeret blir brukt på urettmessig og utilbørleg vis i offentlege eller private register. Kopling mellom register kan hindrast ved at personnummer ikkje blir nytta som gjennomgåande identifikasjon i ulike register. Den friviljuge eigenkontrollen som medieinstitusjonane sjølve utfører for å sikre personvernet i samband med omtale av enkeltpersonar, skal halde fram. Det einaste unntaket er dei som er underlagde konsesjonsplikt.  

Retten for den einskilde til å kontrollere korleis namn og bilete blir brukt, må bli reell. Retten til anonymitet er for nokre like grunnleggjande som ønsket om å bli kjend er for andre. 

Dei ulike formene for overvaking av telefon, rom og offentlege stader må vere sterkt innskrenka. Ingen må få rokke ved prinsippet om at politiet skal ha løyve frå rettsvesenet for å setje i verk undersøkingar i private heimar eller overvaking av telefon og rom. Berre i svært spesielle situasjonar kan slik overvaking skje utan at den som er overvaka veit om det. Endå sterkare krav må vi stille til private som ønskjer å bruke kamera eller mikrofonar for å overvake privat eigedom som er offentleg tilgjengeleg. Særleg gjeld dette når dei ønskjer å gjere opptak. Då skal dei som blir overvaka alltid bli gjort merksame på kva som skjer og korleis det skjer.  

Ingen må bli overvaka på grunn av etnisk bakgrunn eller politiske oppfatningar. Difor må den parlamentariske kontrollen med dei hemmelege tenestene bli sterkare. Datatilsynet skal vere representert i kontrollutvalet for desse tenestene.  

Politiet må igjen bli nært knytt til lokalsamfunnet. Den sosiale førebygginga vil vere mest effektiv dersom politietaten er meir desentralisert. Politiet skal ikkje få vidare fullmakter for å bruke våpen. Men dei må få betre høve til å førebyggje og stanse narkotikahandelen. Grov økonomisk kriminalitet må bli meir prioritert i etterforskinga. Politiet skal verne alle mot overgrep; overgrep frå politiet kan ikkje tolast.  

Fengselsstraff er ei alvorleg innskrenking av fridomen for den einskilde. Dette legg eit tungt ansvar på både lovbrytar og samfunn. Alt som er mogleg må gjerast for å føre lovbrytaren tilbake til eit fullverdig liv etter at straffa er sona. Ulike former for kriminalomsorg i det fri og ei human framferd mot dei innsette kan likevel ikkje utelukke at rettsvesenet bruker lange fengselstraffer og særskilde sikringstiltak mot særleg farlege forbrytarar. Samtidig meiner vi at den kriminelle lågalderen bør bli høgare, at minimumsstraffa bør bli kortare og at alternative straffeformer bør brukast overfor unge lovbrytarar. Samfunnet skal stå ansvarlege for framtida til valds-og ransoffer, slik at dei lir minst mogleg skade økonomisk, sosialt og på eiga helse.  

Inga diskriminering, inga manipulering
Eit liberalt samfunn kan ikkje tole at individ eller grupper blir diskriminerte, same kva som er grunnen : tru, kjønn, etnisk bakgrunn, seksuell legning, ideologisk oppfatning. Toleransen blir sett på nye og harde prøver fordi livs-og haldningsmønstra endrar seg, og fordi det blir meir kontakt og konkurranse på arbeidsmarknaden mellom menneske med ulik bakgrunn. Vernet mot diskriminering kan difor aldri bli for sterkt. Men forsvaret av liberale verdiar krev at meiningar blir møtte i open diskusjon, ikkje ved forbod.  

Dei mange etniske gruppene og kulturane i dagens Noreg kan verke framande for mange. Når arbeidsløysa er stor og sosialt eller økonomisk press gjer seg gjeldande, er få meir utsette enn nett desse gruppene. Både etter internasjonal og norsk lov pliktar alle å behandle innvandrarane slik andre norske borgarar blir behandla, når innvandrarane har arbeidsløyve eller løyve til å vere her av andre grunnar. Difor må også dei ulike etniske gruppene ha høve til å ta vare på sin kulturelle eigenart i praksis, og få vere med og påverke avgjerdene om korleis det norske samfunnet skal formast vidare.  

Det finst enkelte område der det er særleg vanskeleg å fordele ansvaret mellom individ og samfunn. Den tekniske utviklinga i medisinske fag gjer det vanskelegare å trekkje skarpe grenselinjer mellom liv og død. Befruktning kan skje utanfor menneskekroppen, og det er mogleg å halde menneske i live i lang tid. Arve-og  geneforsking gjer det mogleg å kartleggje arvestoffa, og opnar for manipulering med genar og arvelege eigenskapar. Det er med andre ord blitt mogleg å manipulere med menneskeliv. Ut frå liberale verdiar har vi streka under respekten for menneskeverdet. Difor er det viktig å vere varsam. Vårt svar er eit sterkare personvern, og at offentlege organ skal ha eit overordna ansvar i høve til dei institusjonane som driv med arve-og geneforsking. Dette ansvaret gjeld også moralske og forskingsetiske spørsmål.  

Abort er sjølvsagt ein naudutveg. Difor må abortlova ta vare på fosterets menneskeverd og rett til liv, og understreke den plikta samfunnet har til å verne det ufødte liv. Kvinna skal ta den endelege avgjerda om abort i samråd med mannen, eventuelt åleine når det ikkje er råd å dra inn den andre parten. Det offentlege skal gi tilbod om grundig etisk, medisinsk og sosial rådgivning til kvinna som søkjer om abort - og til mannen.  

Likestilling og frigjering
Kvinnenes kamp for likestilling og frigjering har gitt visse resultat. Mange formelle hindringar for likestillingar er no borte, men framleis finst sterke kulturelle haldningar og fordommar mot vidare likestilling. Med lover og andre offentlege tiltak må samfunnet hindre kollektive eller individuelle utslag av diskriminering. Det bør innførast lovregulering også av andre samlivsformer enn ekteskapet dersom dei det gjeld ønskjer det. Det trengst også eit strengare lovverk mot pornografi som inneheld vald, bruk av barn og dyr i seksuelle situasjonar eller systematisk fornedring av menneske til kjønnsobjekt.  

Kvinnene skal ha dei same sjansane som mennene lenge har hatt. For ei tid må difor kvinnene få visse førerettar i utdanning, arbeidsliv og politikk. Slike kjønnskvoteringar må til for å få bort hundreårlang undertrykking. Det skal vere lik løn for arbeid av lik verdi.  

Kvinnerørsla har lagt vekt på solidaritet og fellesskap mellom kvinner og vist at kvinnesak gjeld meir enn den einskilde. Den har også rokka ved skiljet mellom det private og det offentlege. Særleg har feministiske grupper tilført den offentlege diskusjonen mykje ved at dei har teke opp viktige saker som valdsbruk i det private og seksuell frigjering. Liksom Venstre har kvinnerørsla prøvd å fremje mjuke verdiar som omsorg for kvarandre, fridom og omsyn til dei som kjem etter oss.  

Også samfunnet treng ein moral
Kvinnerørsla har arbeidd for likeverd og frigjering. For oss er det eit mål at innsatsen for fellesskapet, samkjensla og stabile sosiale til høve i lengste laget byggjer på friviljug tilslutning frå kvar enkelt. Når fellesskapet blir framheva, kan vi oppnå at den einskilde yter sitt til fellesskapet fordi ho eller han ønskjer det og oppfattar det som riktig og viktig. Dermed vil også den einskilde vere måtehalden i sine individuelle krav slik at fellesgode kjem fleire til nytte. Venstre vil kjempe fram haldninger som er med og skaper ein slik samfunnsmoral. Dette vil vere med og sikre likeverd, og er eit nødvendig motstykke til organisering som fører til sentralisering av makt.  

I eit slikt samfunn har familien ein viktig plass. Vi bruker omgrepet familie i vid tyding : einslege, yngre, eldre, søsken, foreldre og vaksne barn som bur saman, ektepar utan barn, kjernefamilien med mor, far og barn, og ulike former for sambu og bufellesskap. Familien kan også femne om fleire generasjonar. Ein god heim der alle har tid til å vere saman er eit gode for dei som bur der og for samfunnet.  

Stabile familietilhøve er viktig for såvel barn og vaksne. Difor må samfunnet syte for tiltak som kan skape slike tilhøve. Her skal dei ulike bu-og samlivsformene bli behandla likt. For barna som veks opp, er familie og nærmiljø framleis avgjerande. Ein politikk som tryggjer nærmiljøet og familien er difor det beste barnevern. Det avgjerande er dermed kva slags økonomisk politikk, planlegging og utbygging som blir gjennomført. Samstundes strekar vi under at kvinne og mann skal ha same høve til å ta ansvar for barn og samfunn. Plikta til å ta vare på kvarandre og på barna kan aldri vere avgrensa til det eine kjønn.  

Vi vil mobilisere for oppslutning til tanken om at både individ og grupper har ansvar for fellesskapet. Men dette kan berre gi resultat dersom det politiske systemet blir demokratisert og politisert.  

FOLKESTYRE MOT SÆRINTERESSER
Endå ein gong vil Venstre reise kampen for folkestyret. Folkevalde organ skal ta tilbake makta, på bekostning av organisasjonsmakt, offentleg og privat byråkrati. Vi vil styrkje dei folkevalde organa for at det skal bli mogleg å forsvare viktige verdiar, skape meir samordning og tvinge sterke interessegrupper til å prioritere innanfor dei rammene fellesskapet set. Vi vil ogsa styrkje folkestyret for å kome nærare idealet om at individ og grupper skal ha den same sjansen til innsikt og ansvar. Difor vil vi også styrkje folkets makt over dei folkevalde. Vår strategi for å styre samfunnsutviklinga er å gjere meir med rammevilkåra og mindre med detaljane.  

Samstundes som dei folkevalde organa blir styrkte, skal makta bli spreidd nedover. For oss er det eit prinsipp at avgjerdene skal takast nærast råd dei sakene gjeld. Dette kan skape meir politisk engasjementog gi større oppslutning om vedtaka som dei folkevalde gjer. Berre eit slikt folkeleg engasjement i og omkring dei demokratiske institusjonane kan sikre folkestyret i framtida. Aksjonar og anna utanomparlamentarisk arbeid er eit nødvendig tillegg til det som skjer i dei folkevalde organa. Ofte er slike aksjonar ei påminning om at viktige folkelege straumdrag ikkje når inn i det politiske systemet.  

Det politiserande Stortinget
Dei som tek initiativ, er med og utgreier sakene, gjer vedtak eller set vedtaka i verk har politisk innverknad. Stortinget er altså eitt ledd i eit større styringssystem. All makt er ikkje samla i denne sal. Offentleg forvaltning, kapitalinteresser og interesseorganisasjonar er viktige deltakarar i avgjerdsprosessen. Dette skaper vanskar både for maktfordelinga og prinsippet om at vedtaka skal vere representative for folkeviljen.  

Venstre vil gjere Stortinget til noko meir enn ein formell deltakar i avgjerdsprosessen. Vi vil at Stortinget skal ta initiativ, drive eige utgreiingsarbeid, få meir kontroll med iverksetjinga av vedtaka og skaffe seg meir kunnskap om korleis tiltaka verkar. På denne måten blir Stortinget eit politiserande organ som samordnar verksemda og utgjer eit motstykke til det finmaska kontaktnettet mellom offentleg forvaltning og organiserte interessegrupper. Stortinget må også få meir å seie slik at andre enn dei store interesseorganisasjonane når fram til dei viktige kontora i den offentlege forvaltninga.  

For at Stortinget skal få meir å seie, må dei ulike partigruppene på Stortinget få ressursar til å byggje opp eigne sekretariat for utgreiingsarbeid. Stortinget må også ta i bruk opne høyringar for å få fram informasjon om politiske saksfelt som elles ekspertane og sektorinteressene kontrollerer. Derimot må Stortinget vedta færre fullmaktslover, for å unngå dei utilsikta verknadene som oppstår når den offentlege forvaltninga fastlegg dei detaljerte reglane i slike lover.  

Sektortenkning er ikkje av det gode : sterke interessegrupper pressar fram løysingar som fellesskapet taper på. Saman kan ein interesseorganisasjon, eit departement og ein stortingskomité  få til uheldige vedtak. Difor vil Venstre styrkje organ som kan samordne tiltak og verksemd, både i forvaltninga og Stortinget. Den offentlege forvaltninga er organisert på ein slik måte at visse interesser når meir fram med sine krav enn andre. For Venstre er det difor eit viktig verkemiddel å omorganisere offentleg verksemd.  

Folkestyre krev at valordninga er rettferdig. Utjamningsmandat for parti som får mange nok røyster til å kome over ei nedre grense,  sikrar rettferd for desse mindre partia. Partia har ein viktig funksjon i det demokratiske systemet. Difor må desse få så mykje økonomisk støtte frå det offentlege at dei ikkje blir avhengige av bestemte interessegrupper. Partia skal også offentleggjere rekneskapane for å gi veljarane meir innsyn i kva dei driv med.  

Venstre vil arbeide for at folkerøystingar blir meir brukte i avgjerdsprosessen. Desse kan vere eit nødvendig korrektiv til politiske parti og særinteresser i spesielt viktige saker. Samstundes må minoritetsgruppene få meir effektive kanalar til rådvelde for å fremje sine rettar. Samane skal få sine rettar som urfolk lovfesta, og høve til å opprette sitt eige folkevalde organ.  

Meir makt til lokalsamfunn
Venstre vil gi meir politisk og økonomisk makt til lokalsamfunna. Dermed kan dei som bur i dei einskilde lokalsamfunna få meir høve til å påverke sin eigen livssituasjon og vere med i styringa av lokalmiljøet. Lokalt folkestyre føreset at alle grupper er sikra ein viss innverknad på styringa av kommunen. Som før bør det lokale sjølvstyret vere bygt på innsats av personar som ikkje er heiltidspolitikarar. Difor går vi mot ordningar med kommune-regjeringar og andre blokkordningar som berre vil svekkje det lokalpolitiske engasjementet.  

Avstanden mellom veljarane og dei folkevalde må bli mindre. Dette krev at politikarane tek i bruk andre arbeidsformer enn dei som har vore vanlege til no. Lokalt folkestyre krev politikarar som riv seg laus frå utgreiingar og dokumentstablar og går ut for å lytte til det folk har å seie om sin kvardag.  

Kvardagslivet skal bli enklare, utan at det oppstår urettferd. Sjølv om Venstre ønskjer ei sterk offentleg forvaltning, vil vi fjerne overflødig byråkrati og unødvendige reguleringar. Vi vil gjere saksbehandlinga enklare og meir effektiv ved å få bukt med skjemaveldet og setje fristar som skal haldast.  

For Venstre er det viktig å styrkje inntektsgrunnlaget for kommunane, slik at dei kan løyse oppgåvene på forsvarleg vis, skape utjamning og sikre arbeidsplassane. Når vi vil ha eit sterkare lokalt sjølvstyre, krev det at den einskilde kommunen står friare til å disponere eigne ressursar enn dei har gjort før. Systemet for overføringar av pengar frå staten til fylka og kommunane må difor bli forenkla. Kommunane må altså sjølve løyse dei pålagde oppgåvene ut frå lokale ønske og behov, formidla av dei lokale folkevalde.  

Samstundes må dei nasjonale likskaps- og rettferdsmåla haldast oppe. På visse område må det difor innførast minstemål som tek vare på interessene til dei svake gruppene. For ei tid trengst det særlege tilskotsordningar på enkelte område. Det må i mykje mindre grad enn no bli bestemt i særlover kva slags nemnder og utvalg kommunane skal opprette. Venstre går inn for å opprette bydelsutval og grendestyre, med høve til direkte val. Bydelsutvala og grendestyra må få økonomiske midlar og makt til å ta avgjerder i saker.  

I staden for avmakt
Det norske samfunnet er ikkje gjennomorganisert. Mange grupper fell utanfor det samarbeidet som eksisterer på topplan mellom det offentlege og organiserte interessegrupper. Både einskildpersonar og grupper kan oppleve avmakt overfor regulering og styring ovanfrå. Dette er eit uttrykk for at avstanden er stor mellom styrande og styrd. Dei få driv altså politikk for dei mange. Vårt svar er å desentralisere makt og demokratisere fleire område av samfunnslivet.  

Medråderetten for dei tilsette over tilhøva på arbeidsplassane og utviklinga i bedriftene må bli utvida. Denne kampen for medråderett er eit ledd i fornyinga av folkestyret. Difor er det viktig at informasjonen og opplæringa på arbeidsplassane blir betre, at den einskilde arbeidstakar og grupper av arbeidstakarar blir tildelt meir ansvar, og at det blir oppretta styringsordningar som gir arbeidstakarane verkeleg innverknad på avgjerdene.  

Retten til å organisere seg er grunnleggjande, og kan vere viktig for å sikre arbeidstakarane innverknad på sin eigen arbeidsplass og tryggleik mot overgrep. Men ofte får organisasjonane så mykje makt at allmenne samfunnsinteresser blir skadelidande og svake grupper eller einskildpersonar blir ramma. Vi vil motarbeide tendensane til at organisasjonane byggjer opp yrkesmonopol og gjer profesjonsinteressene viktigare enn dei allmenne. Det er dei folkevalde, ikkje yrkesorganisasjonane, som skal styre dei offentlege institusjonane. For oss er det viktig at borgarane har like sjansar til å vere med og forme samfunnet. Framleis er det å utøve politisk og økonomisk makt prega av mannssamfunnets kjønnsroller og strukturar. Difor vil vi kjønnskvotere verva i offentlege styre og råd, på same vis som vi krev at begge kjønn er representerte med minst 40 prosent i partiets eigne organ.  

Mindre detaljstyring og meir desentralisert styring skal redusere avmakta i det politiske systemet. Makt skal kome i staden for avmakt. Der er mange døme på at grupper som ikkje har nådd fram gjennom folkevalde organ, tek i bruk sivil ulydnad mot lovlege vedtak, som ein siste moralske utveg. Når lovlydige borgarar blir  ulydige, er det eit uttrykk for at det politiske systemet framleis ikkje er godt nok. I slike situasjonar må dei folkevalde organa vere viljuge til å diskutere sakene på ny. Eit demokratisk system føreset respekt for dei vedtaka fleirtalet gjer, men fleirtalet må også respektere den retten mindretalet har til å kjempe for sitt syn og si overtyding. 

SLIK VIL VI LEVE
KULTURPOLITIKK FOR MANGFALD OG KRITIKK
Kulturen er eit uttrykk for samfunnets livskraft og bereevne. Samfunnets kvalitet, nasjonens identitet og verdiar som blir førte vidare til neste generasjon, blir utvikla innanfor kulturlivet. Der står også kampen om haldningane. Både den einskilde og samfunnet treng ein kulturell identitet. Difor er kulturpolitikken så viktig.  

Kultur femner om mykje : formidling av tradisjon, livsform, kunst og skapande aktivitet, kommunikasjon, kritikk og auka innsikt. Kultur er tradisjon, men også eksperiment og utprøving av grenser. Kultur rommar både mangfald og motsetnader.  

Den nasjonale kulturen er sjelden einskapleg, alltid mangfaldig. Det finst altså mange kulturar - ungdomskulturar, kvinne- og mannskulturar, motkulturar, innvandrarkulturar. Eit slikt mangfald og slike motsetnader er føresetnaden for kulturell, kunstnarisk og menneskeleg utvikling. Venstre vil styrkje kulturar som fremjar eigenaktivitet, identitet og forståing. Venstre vil arbeide fram alternativ til ein kulturindustri som med si kommersialisering og stereotype einsretting formar alle i sitt bilete og tilslører konfliktar, minkar eigenaktiviteten og svekkjer den kunstnariske utfaldinga. Vår motstandar i dette arbeidet er den transnasjonale kulturindustrien. Bustad eller sosial bakgrunn skal ikkje vere avgjerande for vilkåra for kulturell deltaking og kunstnarisk oppleving. Difor legg vi stor vekt på eit allsidig kulturtilbod, skapt av mange, spreidd til alle. Dette kan vi berre oppnå med ein aktiv og offensiv kulturpolitikk frå det offentlege, med romslege løyvingar frå stat, fylke og kommune. Dei friviljuge organisasjonane er også viktige for nærmiljøet, fellesskapet og den kulturelle verksemda.  

Kultur som livsform
Måten det sosiale liv er organisert på, verkar inn på livsforma. For oss er det viktig å styrkje nærmiljøa og dei sosiale nettverka som bind folk saman. Dette fellesskapet femner om både velforeiningar, ungdomsklubbar, idrettslag, uformell omsorg, dugnader og ulike tilstellingar. Slik fellesinnsats er eit nødvendig tillegg til privat og offentleg verksemd. Dette er ei livsform som byggjer på ansvar for kvarandre.  

Venstre vil gjenskape livet mellom husa. Med offentlege tiltak og støtteordningar vil vi skape møtestader for folk flest - på kaféen,  gatetunet, grendehuset. Dette stiller krav til utforminga av bustadene og bustadområda, og gjer det viktig å redusere avstanden mellom bustad og arbeid.  

Bygdekulturen møter nye utfordringar i industri-og tenestesamfunnet. Vi vil ikkje plassere bygdekulturen på museum, men at den i all sin variasjon lever vidare side om side med moderne bykultur. Storbylivet skal altså ikkje få vere einerådande i skapinga av normer, haldninger og verdiar. Det som i større bymiljø treng mykje organisering, blir kanskje ordna på meir uformelt vis i mindre bygdemiljø. Det viktige er ikkje at alt blir som før, men at alle kjenner seg heime i sitt kulturelle nærmiljø. 

Språket er ein del av livsforma ; gjennom språket formar og forstår mennesket omverda. Venstre vil arbeide for ei språkleg frigjering som sikrar alle retten til å bruke eige talemål, og som tek vare på mangfaldet i norsk språk. Dette kan vere med og hindre språkleg avmakt og utanlandsk språkpress. Dialektane må vere grunnlaget for skriftspråket og dei to offisielle språka skal vere jamstelte på alle område. Det er eit rettferdskrav at undervisningsmateriell ligg føre til same tid og til same pris på begge målformer.  

Det er ein klar menneskerett for samane at dei får halde på si livsform og utvikle den vidare. Dei skal vere sikra undervisning på sitt eige språk, og i sitt eige språk. Likeins skal innvandrarane vere sikra undervisning i eigen kultur, dermed også eige språk. Dei har krav på å få halde på sin kulturelle eigenart. Difor er det viktig å utvide og betre sendingane for innvandrarar i radio og fjernsyn.  

Kultur som vare - og skapande aktivitet
Kulturindustrien er i ferd med å bli ei viktig næring i Noreg. Nye økonomiske interesser har kjøpt seg inn og utvida produksjonen av kulturvarer. Livsstilar er ei av dei viktigaste og mest ettertrakta varene. Ein slik kommersiell livsstilskultur trugar mangfaldet og kan skape passivitet eller einsretting. Vi vil stø kampen for å utvikle alternativ til dette, og vil hindre at den nye medieindustrien blir eit ettertrakta investeringsobjekt som i neste omgang skaper uønskt informasjonsmonopol.  

Vårt alternativ er det heimlege og det nordiske. Noreg skal sjølvsagt ikkje stengje omverda ute ; påverknad og impulsar utanfrå er av det gode. Men vi vil vere med i ein haldningskamp om kva det norske samfunnet treng og kva det ikkje treng. Norden har mange felles kulturtrekk som vi ikkje ønskjer at det internasjonale mediesamfunnet skal få viske ut.  

Det sjølvlaga, lokale og uerfarne er eit viktig element i vår kulturpolitikk. Like viktig er den profesjonelle skapande aktiviteten. Dei profesjonelle kunstnarane skal vere sikra utfalding og skaparkraft utan å matte ty til tilfeldige attåtinntekter eller vere prisgitt marknadskreftene. Den norske kulturøkonomien skal ha eit sterkt offentleg innslag, med eit høgt tal på statlege stipend, fond og garantiinntekter som kunstnarorganisasjonane sjølve forvaltar. Offentlege tiltak og støtteordningar er også nødvendige for at det profesjonelle tilbodet kan nå ut til alle distrikta. Ved sida av den støtte som går til dei etablerte kunst-og kulturinstitusjonane er det viktig at sjølvstendige kunstnargrupper og -tiltak blir tekne på alvor og blir  sikra tilfredsstillande økonomiske arbeidsvilkår. Igjen er mangfaldet rettesnora for vår kulturpolitikk.  

Kulturpolitikken set dei liberale verdiane på prøve. Skapande aktivitet rommar opposisjon, eksperiment, provokasjon. Også dette vil vi ta på alvor. Den offentlege støtta skal nettopp sikre kvalitet, mangfald og kritikk. Kunstnarar og kulturarbeidarar skal ha rett til å gå sine eigne vegar, og prøve ut det utenkte. Også difor er det så viktig at kulturindustrien ikkje får rå grunnen åleine.  
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
