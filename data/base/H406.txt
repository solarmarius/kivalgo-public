
Stortinget, 12. mars 1997
Høyres Stortingsgruppe
fra Annelise Høegh, sosialpolitisk talskvinne (h)
aprilspøk at pasientene skal få igjen egenandel ? Hernes følger ikke opp sine løfter eller stortingets vedtak.
Den 1. april i 1996 proklamerte Gudmund Hernes med fynd og klem at «hvis legen ikke holder sin timeavtale, bør pasienten slippe å betale sin egenandel». Det var et av de svært få konkrete forslagene Hernes kom med etter hundre dager i tenkeboksen, og det fikk alminnelig tilslutning. Det andre konkrete forslaget var en oppfordring til å spise frukt for å holde doktoren borte.
Nå er det snart gått ett år siden den gang, og hva har skjedd med dette gode forslaget? Var det bare en aprilspøk? I budsjettproposisjonen som kom før jul, stod det bare at departementet vil vurdere en forskriftsendring. For å hjelpe helseministeren på vei, vedtok da Stortinget enstemmig at pasientene skal ha rett til å få tilbake egenandelen hvis de har ventet mer enn en time ved offentlig poliklinikk.
Helseminister Hernes svarte følgende i Stortingets spontanspørretime onsdag 12.03: «Vi er i ferd med å utforme en regel som gir adgang til at pasienter som har ventet så lenge, slipper egenandel. Men vi ser også på motstykket til dette, nemlig at pasienter som ikke møter til avtaler, vil få en tilsvarende forpliktelse til å betale en egenandel dersom de uten gyldig grunn ikke møter.»
«Hernes er handlingslammet. Han lanserer store reformer med fikse navn, uten at det kommer noe innhold i dem. Jeg konstaterer at helseministeren snart ett år etter at denne glitrende ideen ble lansert, ennå ikke har greid å gjennomføre den», uttaler Annelise Høegh.
Til oppklaring for helseministeren kan det nevnes at de fleste sykehus allerede i dag praktiserer en regel der pasienter som ikke møter til avtalt tid, likevel må betale egenandelen.
Hva nøler du med Hernes? Iverksett Stortingets vedtak nå.
