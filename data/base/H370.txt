
Pressemelding, 8. september 1997
Jan Petersen
Velgerne må betale for kortsiktig overbudspolitikk
En uke igjen - og så skal Norge velge politisk kurs inn i et nytt årtusen.
Etter flere uker med intens kamp om stemmene landet over kan det være på sin plass å oppsummere situasjonen idet vi går inn i siste uken frem til valget.
Hvis jeg skulle bruke ett ord om de siste ukene i norsk politikk, ville jeg si KORTSYNTHET. I den grad saker i det hele tatt har sluppet gjennom, har det dreid seg om hvordan vi skal fordele det som er skapt. I alle land rundt oss diskuterer man hvilken kurs man skal ta for å møte de utfordringene en verden i rask forandring gir oss. Bare ikke i Norge. Derfor er jeg overhodet ikke overrasket over å se at de unge velgerne ikke bare detter av lasset når valgsirkuset reiser land og strand rundt. De føler det ikke bryet verdt å hoppe på denne karusellen i det hele tatt. For valgkampen har i liten grad dreid seg om fremtiden. I denne valgkampen ser ikke perspektivet ut til å strekke seg lengre enn til den 15. september. Partiene har forsøkt å vinne velgernes gunst med å skrive ut store sjekker, med mer eller mindre dekning. Arbeiderpartiet er intet unntak i så måte. Bare på én måned har Jagland strødd rundt seg med løfter på 6 milliarder kroner, og det kommer i tillegg til alt det andre han vil gjøre.
Her er noen eksempler:
Garanti til kraftkrevende industri om energipris 1200 mill.
Jaglands besøk i barnehagen kostet minst 1250 mill.
Opprettelse av teknologi- og miljøfond 1500 mill.
Ekstrabevilgning til sykehusene 300 mill.
Økning av u-hjelpen til 1 % 1500 mill.
Dette er bare et utdrag av hans løfter. I tillegg kommer det som da ifølge Jagland virkelig er den neste store satsingen: etterutdanningsreformen. Anslagene tyder på at den vil koste mellom 30 og 40 milliarder kroner. Men det er ikke så veldig nøye - for reformen kan jo «koste hva den koste vil».
Dette bekrefter bare at for Jagland er det ingen ting som er viktigst. Han begynner jo omtrent hver setning med «Det viktigste nå......», «Vi må nå prioritere...» eller noe lignende. Når alt blir like viktig, blir alt like uviktig. Og da blir det hult når han prøver å vinne velgernes gunst ved å fremstå som Den Ansvarlige i norsk politikk.
Hvem skal så gjøre opp regningen for denne «mer til alle»-politikken?
Jo, det er dagens og morgendagens norske skattebetalere. For å betale dette, må man inndra enda mer av folks inntekt og på den måten overføre enda mer av det personlige ansvar fra den enkelte og familien til politikere og byråkrater.
Nei, denne valgkampen gir ingen grunn til å tro på Jaglands såkalte ansvarlighet. Den burde heller være et opprop til norske velgere om selv å ta ansvar og gi landet en ny kurs.
