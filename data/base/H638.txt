
Stortinget, den 13. oktober 1998
Ingvald Godal
Høyre har i årtier stått for en konsekvent forsvarspolitikk. Langtidsplaner har blitt nøye fulgt opp. Høyre vil fortsatt stå fast på denne linjen.
Ødeleggende forsvarsbudsjett
Når Regjeringen løper fra sin egen langtidsplan allerede 3 1/2 måned etter at den ble vedtatt av Stortinget, er det ikke bare ødeleggende for Forsvaret. Det er også et svært dårlig signal til alle de ansatte i Forsvaret, hvor mange vurderer å gå over i det private næringslivet, der det fortsatt er stor etterspørsel særlig etter høyt kvalifisert personell.
1. Bakgrunn
18. juni i år vedtok sentrumspartiene og Ap regjeringens forslag til Langtidsprogram for Forsvaret. Økonomisk innebar vedtaket følgende:
* Reell nullvekst i 1999 og 2000 og 0,5% årlig reell vekst i 200l og 2002.
* Internasjonale operasjoner skulle finansieres utenom forsvarsbudsjettet.
Høyre påpekte at dette ikke ga det nødvendige samsvar mellom mål og midler. For å oppnå dette gikk Høyre inn for å tilbakeføre de l,15 mrd. kr som i senere tid, mot Høyres stemmer, er tatt fra bevilgede midler til materiellanskaffelser. Dette har bl.a. medført at vi sist vinter måtte kansellere en ferdig forhandlet kontrakt for fornyelse av våre aldersstegne Herkules transportfly. Høyre anslo for øvrig på grunnlag av Forsvarsstudien av 96 at en årlig vekst på l,5% var nødvendig for å nå de vedtatte mål og la dette til grunn i utgangspunktet.
2. Hovedlinjene i budsjettet
Det framlagte budsjettet bryter sterkt med Stortingets vedtak av l8. juni 1998. Det kuttes reelt med kr. 8l5 mill. (3,5%). Prinsippet om at utenlandsoperasjoner skal finansieres utenom budsjettet fravikes første halvår. Påstander om at dette skal gjøres i andre halvår har ingen troverdighet.
3. Spesielt uheldige konsekvenser
Førstegangstjenesten:
Budsjettforslaget foreslår å spare penger ved å redusere førstegangstjenesten med inntil 3 måneder. Dette innebærer at man gjør førstegangstjenestens lengde til en salderingspost i budsjettet. Dette er helt uakseptabelt. Førstgangstjenesten har vært behandlet av Stortinget en rekke ganger de senere år. Den må være så lang at rekruttene lærer det som er nødvendig, men heller ikke lenger.
Anskaffelse av moderne materiell blir meningsløst dersom personellet ikke får skikkelig opplæring i å bruke det. Å sende folk ut i internasjonale operasjoner eller i forsvar av Norge uten topp trening og utstyr er særdeles kynisk. Å tukle med førstegangstjenesten på den måten regjeringen nå går inn for , er helt uforsvarlig.
I budsjettet åpnes det også for ikke å kalle inn alle som er kvalifisert for førstegangstjeneste for å spare penger. Dette er gjentatte ganger avvist av Stortinget bl.a. fordi det bryter med likhetsprinsippet. Likhetsprinsippet er en helt nødvendig forutsetning for hele vernepliktsordningen.
Øving etc.
Generelt vil det meste av øvingsaktiviteten bli dårligere enn forutsatt. Aktivitetsnivået i kystvakten reduseres også.
Utstyr
Fly, båter m.m. vil måtte utfases før tiden. Muligheten for nødvendige nyanskaffelser svekkes.
Planmessig drift umuliggjøres
Når langtidsplaner fravikes allerede etter 3 måneder, og improviserte kutt gjennomføres, blir langsiktig planlegging og rasjonell drift umuliggjort. Alvorlige feilinvesteringer blir uunngåelige. Motivasjonen hos personellet vil svekkes og de best kvalifiserte vil i akselererende takt søke seg over i privat næringsliv. Dette er allerede i dag et alvorlig problem for Forsvaret.
I sum
innebærer Regjeringens forslag at vi er på full fart bort fra det nylig vedtatte forsvarskonseptet ifølge hvilket vi skal kunne motstå invasjon i en landsdel ad gangen og delta i internasjonale operasjoner. Dette samtidig med at vår store nabo synker ned i kaos med uoverskuelige konsekvenser, og det er tiltagende uro i mange områder.
4. Høyres forslag
Overfor Regjeringen vil Høyre som et minimum kreve at den står på sin egen langtidsplan fra juni i år.
