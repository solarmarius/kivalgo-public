
Stortinget, 29. juni 1998
Per-Kristian Foss
- Nyttig gjennomgang av bankkrisen
Rapporten fra Stortingets granskningskommisjon for bankkrisen ser ut til å være en grundig gjennomgang av forhistorien til og håndteringen av bankkrisen. «Blant småaksjonærer førte bankkrisen til en betydelig svekkelse av tilliten til systemet. Rapporten fra granskningskommisjonen er et godt bidrag til å få «renset luften», og derved få lagt bankkrisen bak oss. Nå er det viktig at vi tar lærdom av de feil som kommisjonen peker på, slik at vi unngår lignende situasjoner i fremtiden.» sier Per-Kristian Foss i en kommentar.
Kommisjonen trekker frem den politiske motstanden mot virkemidler som ville gitt høyere renter på 80-tallet, som en svært viktig grunn til den senere krisen. Dette er i tråd med det Høyre pekte på under Stortingets behandling av bankkrisen høsten 1994. Høyre trakk da frem en kunstig lav pris på kapital, gjennom politisk fastsatte renter, som en viktig årsak til den dramatiske økningen i kredittetterspørselen, som dannet grunnlaget for bankkrisen.
Høyre tar til etterretning at kommisjonen ikke finner grunnlag for erstatning til tidligere aksjonærer, og understreker betydningen av at dette nå er fastslått etter en grundig og uavhengig granskning.
Høyre legger også merke til kommisjonens svært skarpe kritikk av at myndighetene ikke etablerte en ordning for uavhengig fastsettelse av aksjenes verdi, der aksjonærene kunne ha fremført sitt syn. Kommisjonen sier selv den er overbevist om at det var dette som førte til den utbredte følelsen av urettferdighet blant aksjonærene.
Høyre ser positivt på de råd kommisjonen gir vedrørende fremtidig krisehåndtering, blant annet forslagene om å vedta regler som fastlegger fremgangsmåten overfor aksjonærer i krisebanker og å sikre en klarere ansvarsfordeling mellom Regjering, Norges Bank og Kredittilsynet. Høyre ser også positivt på kommisjonens forslag om å vurdere eierbegrensningsreglene i bankene og å etablere nye ordninger for tapsavsetning i gode tider. Det er viktig at vi nå kan lage et rammeverk som er i stand til å håndtere eventuelle fremtidige kriser, slik at vi neste gang slipper å lage reglene underveis.
