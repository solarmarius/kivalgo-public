
Stortinget, 19. mai 1998
Pressemelding fra stortingsrepresentant Inge Lønning (H)
Ny mistillit til foreldrene fra stortingsflertallet
Stortingsflertallet har åpenbart ikke tillit til at foreldrene er istand til å gjøre det rette for sine barn. Noen annen forklaring er det vanskelig å finne, når flertallet i kirke-, utdannings- og forskningskomiteen nå avviser Høyres forslag om at foreldrene skal ha rett til å bestemme utsatt skolestart med ett år for eget barn.
Etter gjeldende lov er det kommunen som avgjør om et barn kan få utsatt skolestart. Høyre legger for sin del vekt på at ansvaret for barns oppvekst, oppdragelse og omsorg ligger hos foreldrene. Derfor er det etter Høyres mening også naturlig at retten til å avgjøre utsatt skolestart ligger hos foreldrene, som er de nærmeste til å vurdere barnets skolemodenhet.
Høyre konstaterer med skuffelse at stortingsflertallet synes å ha større tillit til kommunene enn til foreldrene når det gjelder å avgjøre hva som er best for barnet.
