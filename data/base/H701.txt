
Pressemelding, Høyres Stortingsgruppe, den 23. februar 1998
Ansgar Gabrielsen (H)
Norsk landbruk på kollisjonskurs med WTO
Landbruksministeren besvarte i dag følgende interpellasjon fra Ansgar Gabrielsen (H).
Uruguay-runden i GATT/WTO førte til en avtale på landbruksområdet som ga Norge nye forpliktelser. Avtalen krever at summen av den direkte støtten over statsbudsjettet og skjermingsstøtten innen 2000 skal reduseres med nominelt 20% målt i forhold til basisnivået fra 1986-88. Norge har fram til i dag oppfylt avtalens krav til reduksjon i denne støtten. Norsk Institutt for Landbruksforskning (NILF) har imidlertid foretatt beregninger som viser at denne formen for støtte økte med ca 1140 millioner fra 1995 til 1997. NILF konkluderer med at dersom denne støtten fortsetter å øke i samme takt som den har gjort til nå, vil Norge komme over tillatt støttenivå allerede i 1999. Hva vil landbruksministeren foreta seg for å hindre at Norge bryter sine forpliktelser som WTO-medlem på dette området?
I debatten viste Gabrielsen til at en omlegging til produksjonsnøytral støtte vil gjøre det mulig å overholde våre internasjonale forpliktelser på landbruksområdet. En omlegging til produksjonsnøytral støtte er samtidig den beste løsningen for norsk landbruk i fremtiden. Målet for landbrukspolitikken må være et levedyktig landbruk som skaper fellesgoder som matvaresikkerhet, spredt bosetting og kulturlandskap. Tradisjonelle landbrukspolitiske virkemidler som samvirkeløsningene er i økende grad ute av stand til å nå denne målsettingen, og derfor uegnet til å møte morgendagens landbrukspolitiske utfordringer. Av hensyn til landbruket, forbrukerne og Norges internasjonale forpliktelser er en omlegging til produksjonsuavhengig støtte veien å gå.
