
Narvik, 26. februar 1998
Jan Petersen
Flytilbudet i distriktene må tilpasses etterspørselen
Deler av Vestlandet og Helgelandskysten sliter med overfylte fly på Widerøes rutenett. På de mest populære rutene er alle seter bestilt lang tid før avgang. Dette er meget uheldig fordi en effektiv og fleksibel flytransport er en av nøklene for å sikre at mange lokalsamfunn fortsatt kan være levedyktige og opprettholde bosetningen. Regjeringen må nå ta fatt og rydde opp.
Den tidligere Ap-regjeringen gjorde svært dårlig arbeid da den beregnet det fremtidige transportbehovet på deler av kortbanenettet. Men den kunne likevel tatt hensyn til uventede endringer i etterspørselen ved å kreve en god fleksibilitet i de kontraktene som ble inngått med Widerøe. Det skjedde ikke. Arbeiderpartiets motvilje mot fri konkurranse og ønsket om å sikre Widerøe kontraktene på hele kortbanenettet var avgjørende.
Bondevik-regjeringen må derfor snarest starte opp konkrete forhandlinger med Widerøe med sikte på å løse disse kapasitetsproblemene slik at det blir mulig for andre enn oljeselskapene å få seg en flybillett på attraktive avganger.
Høyre innser at dersom dette problemet skal løses, så vil det koste staten penger. Samtidig må Widerøe utvise velvilje og fleksibilitet. Dersom man i forhandlingene kommer frem til et fornuftig resultat, vil Høyre i Stortinget sørge for at denne saken blir løst.
