
Stortinget, 7. november 1997
Pressemelding fra Per-Kristian Foss (H)
Bondevik-regjeringens forslag til statsbudsjett:
-en skuffelse
-ingen samarbeidsinvitt til Høyre
Regjeringen Bondeviks forslag til statsbudsjett er en stor skuffelse. Dette er ingen samarbeidsinvitt til Høyre. I stedet fremmer Bondevik-regjeringen en rekke uakseptable forslag, spesielt på skatte- og avgiftssiden. Regjeringspartiene har heller ikke fulgt opp egne løfter om å fjerne Jagland-regjeringens skjerpede bedriftsskatter.
Det er en historisk kraftig skatte- og avgiftsskjerpelse som nå er foreslått. Til sammen foreslår Jagland og Bondevik en skjerpelse på 5,5 mrd. kroner. Høyere trygdeavgift, økt toppskatt, mindre bunnfradrag for formuesskatt og en rekke kraftige avgiftsøkninger gir en betydelig skjerpelse for vanlige familier. Det hjelper ikke å gi småbarnsfamiliene kontantstøtte med den ene hånden, når man tar det tilbake med den andre. Mellompartiene legger med sitt skatte- og avgiftsopplegg en bombe under vårens lønnsoppgjør, med ytterligere overoppheting av økonomien som resultat.
Mellompartiene øker utgiftsveksten i budsjettet med over 4 mrd. mer enn Regjeringen Jagland foreslo, og mer enn 10 mrd. mer enn Høyres forslag. Dette er ikke holdbart i en situasjon med stadig økende presstendenser i økonomien. Også på dette området risikerer Bondevik-regjeringen å måtte stå ansvarlige for et svekket norsk næringsliv.
Mellompartiene klarer ikke å rette opp «omkampene» som Regjeringen Jagland la opp til. Utvidelsen av arbeidsgiveransvaret for sykelønn rammer spesielt de små og mellomstore bedriftene. Økt beskatning av bedriftene gjennom formuesskatten er stikk i strid med utviklingen hos våre handelspartnere, og gir forverrede konkurransevilkår for norske bedrifter. Disse endringene gjør den nye regjeringens varslede handlingsplan for småbedriftene lite troverdig.
Høyres holdning til Regjeringen Jaglands budsjettforslag var at det ikke var et svar på de utfordringer Norge står overfor. Dette gjelder i enda større grad Regjeringen Bondeviks forslag.
