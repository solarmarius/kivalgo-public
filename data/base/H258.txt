
Stortinget, 23. april 1996
Pressemelding fra Harald Ellefsen, Høyres stortingsgruppe
Rettferdige momsregler
for småbedriftene
I tråd med et enstemmig og massivt rettferdighetskrav fra landets småbedrifter, fremsatt bl.a. av «Småtinget», fremmer Høyre nå et omfattende og detaljert forslag om nye og mer rettferdige momsregler for private bedrifter som konkurrerer om offentlige oppdrag. Forslagsstillere er Harald Ellefsen, Erna Solberg og Tore A. Liltved.
Høyre fikk ifjor etter en langvarig politisk kamp flertall for å innføre en ordning som gir kommunene rett til å få tilbakebetalt moms når de bruker private bedrifter til å utføre vaskeri-, renseri, bygg- eller anleggstjenester. Dessverre sørget Arbeiderpartiet og Senterpartiet for at alle andre bransjer, bl.a. renhold, ble holdt utenfor ordningen.
Det betyr at en kommune blir pålagt en tilleggsutgift på 23 prosent ved å bruke et privat rengjøringsbedrift. Denne ekstrautgiften slipper kommunene hvis renholdet blir gjort med egne ansatte. Denne kraftige konkurransevridningen gjør det nesten umulig for private bedrifter å delta i konkurransen. Diskrimineringen rammer i stor grad småbedrifter utover i landet, samtidig som mangelen på konkurranse gir mindre penger til bl.a. eldreomsorg og skoler. Regjeringen har selv innrømmet at momsdiskrimineringen i renholdssektoren er større enn på noe annet område. Hvert år bruker kommunene ca. 2,5 milliarder kroner på å utføre vasking i egen regi, uten noen åpen og rettferdig konkurranse.
Dessuten har Regjeringen gitt forskrifter som gjør at loven som ble gitt ifjor heller ikke fungerer godt nok på de områdene hvor den gjelder. Høyre ønsker også å få rettet på dette og fremmer nå følgende forslag:
* Loven om momskompensasjon endres slik at den gjelder alle bransjer. For renhold kan en slik lovendring vedtas allerede ivår og settes iverk til sommeren.
* Forskriftene til loven endres slik at kommunene slipper å vente i to år med å få tilbakebetalt momsbeløpet ved bruk av private bedrifter, og slik at de enkelte kommunale etater som benytter private bedrifter får nyte godt av den tilbakebetalte momsen.
* Reglene endres slik at konkurransevridningen fjernes også i statlig sektor.
