
Tirsdag 5. september 1995 kl. 9.30
Jan Petersen, Høyres leder
Pressefrokost Høyres Hus
Presseutdrag
Arbeiderpartiet bagatelliserer helsekøene
Forrige mandag markerte Høyre at det har gått ti år siden Gros uttalelse om «hjerterått» - med 50.000 i helsekø. Reaksjonene fra Arbeiderpartiet viser at vi har truffet et ømt punkt. Men i stedet for konstruktive tilbakemeldinger om mulige reformer i helsevesenet, har vi fått en serie med avledningsmanøvrer etter tre ulike hovedlinjer:
Arbeiderpartiets ledelse sier at det meste er bra - «fortsatt stø kurs».
Arbeiderpartiets ledelse plasserer ansvaret for eventuelle problemer hos andre: Hos leger og sykepleiere, hos fylkespolitikere som ikke er nytenkende nok, og på Willoch-regjeringen. Arbeiderpartiet tar ikke ansvar.
Arbeiderpartiets ledelse går nok en gang til felts mot de private bidragene i vårt helsevesen - i gammeldags, sosialdemokratisk styringsiver.
Og med helsekøer som nå har passert en kvart million mennesker, oppklarer statsminister Brundtland at en av 1985-valgkampens mest «vellykkede» utfall om «hjerterått» i 1985, ikke var myntet på helsekøene. Det får historikerne merke seg. Høyre kan bare konstatere at den oppklaringen var det ikke opportunt for opposisjonspolitiker Brundtland å gi velgerne i 1985.
Når statsministeren sier at køene ikke er femdoblet, er vi interesserte i en oppklaring.. Og gjerne et svar innen valget om en uke, ikke et svar om ti år: Er køene etter statsministerens mening dobbelt så lange? Tre ganger så lange? Fire ganger så lange?
Helseminister Christie sa i Aust-Agder i helgen at det som teller er hvor lenge en pasient må vente. Han sammenlignet med et bilverksted: «Bileieren spør ikke hvor mange som står på lista, men hvor hurtig han kan få reparert bilen». Nå ville ikke jeg valgt å sammenligne et sykehus med et bilverksted. Men Christie glemte et viktig poeng: En bileier kan gå til et annet verksted, uten køer. Den rettigheten har ikke en pasient i dag.
Men for å holde oss til Christies utgangspunkt: Høyre er enig i at det er viktig å unngå at pasientene må vente lenge i kø. Det var derfor Syse-regjeringen tok initiativ til ventetidsgarantien. Arbeiderpartiets leder, Thorbjørn Jagland, sa selv på Ullevål Sykehus sist torsdag at «målet for Arbeiderpartiets helsepolitikk er at ventetiden for sykehusbehandling skal være akseptabel» med hensyn til «de krav som ligger i den nylig vedtatte endring av ventetidsgarantien som Stortinget har vedtatt.» Det siste offentliggjorte øyeblikksbildet av Helse-Norge er fra slutten av juni.
Mer enn 6.200 pasienter står i kø, med brutt garanti. Disse pasientene har ventet mer enn seks måneder på en behandling de har blitt garantert å få.
Nær 60.000 andre pasienter har stått i kø i mer enn 6 måneder. Også dette er pasienter som nå skal prioriteres for behandling. De fleste av dem vil etter Stortingets vedtak om forbedret ventetidsgaranti komme inn under garantibegrepet.
Over 80.000 andre garantipasienter er registrert. Stortinget har vedtatt at ventetiden for dagens garantipasienter ikke skal være lenger enn tre måneder. Det gjelder 23.000 av pasientene i den kategorien.
Etter Jaglands egen definisjon av akseptabel ventetid er det altså nær 90.000 pasienter som har mer enn akseptabel ventetid. Men Jagland innleder ethvert innlegg om helse med at «Vi har i Norge i dag et godt og effektivt helsevesen.»
Arbeiderpartiet viser til økte bevilgninger. Men det er bevilgninger som har vært hjulpet frem av de andre partiene, inkludert Høyre. Uenigheten står om vi skal ha et endret system som kan fjerne køene.
Jaglands konkrete svar på utfordringene er å hindre legene i å behandle pasienter på fritiden hos en privat biarbeidsgiver. Høyre deler ønsket om å finne frem til ordninger som øker kapasiteten i de offentlige sykehusene, ved bedre avtaler mellom arbeidsgiver og arbeidstaker, og ved mer lempelige overtidsregler. Men svaret kan ikke være en sosialistisk forbudslinje for å strupe private supplementer i helsetjenestene. Når Jagland snakker om at det offentlige må «være tilbakeholdne med å underbygge private kommersielle tilbud gjennom kjøp av behandling i slike sykehus» - tenker han da på:
Den private Feiring-klinikken som har hjerteoperert 3.750 pasienter siden starten?
De mange grå stær-operasjonene som foretas ved private klinikker?
Den private barnelegevakten i Oslo som drives ved at sykehusleger arbeider der på kveldstid?
De 140.000 konsultasjonene og 20.000 sykebesøkene som ansatte overleger bare i Oslo årlig utfører utenfor sin ordinære arbeidstid?
Det offentlige selv benytter kapasiteten ved private hospital for å få redusert køene. Struper Arbeiderpartiet disse tjenestene er det en sikker oppskrift for lengre køer.
Antallet køpasienter som venter for lenge er dramatisk høyt. Og det er økende. Velgerne fortjener mer enn bortforklaringer og gammeldags sosialdemokrati. Statsministeren har i kveld anledning til å besvare utfordringene fra Høyre, og stå for positiv nytenking i helsepolitikken. Valgkampen hittil gjør at vi ikke venter at det kommer et slikt svar. Da skal velgerne vite hva som er hovedalternativene: Arbeiderpartiet vil ha stø kurs. Høyre vil ha en reform i helsevesenet som oppmuntrer til mer behandling, som setter pasienten i sentrum, som gir pasientene anledning til selv å velge sykehus, og som kan fjerne de voksende helsekøene.
