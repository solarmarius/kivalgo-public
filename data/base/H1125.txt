
29. juni 2000
Høyres Stortingsgruppe
Høyres forsvarspolitiske talsmann, Ingvald Godal:
Forsvarssjefen har lagt frem sin studie FS 2000 og Forsvarspolitisk utvalg sin innstilling. Høyre har gjennom hele 90-tallet advart mot vekslende regjeringers og stortingsflertalls konsekvente underbudsjettering i forhold til de oppgaver Stortinget selv har pålagt forsvaret og den utilstrekkelige rasjonaliseringen av fredsdriften. Dette har nødvendigvis ført forsvaret inn i en alvorlig krise. Høyre er derfor glad for at det nå tas tak i dette og er i all hovedsak enig i beskrivelsene av dagens situasjon i ovennevnte dokumenter.
I FS 2000 legger forsvarssjefen frem en vurdering av hva slags forsvar man kan opprettholde innenfor en kostnadsramme på kr.25 milliarder, et beløp stortingsflertallet mer og mindre tilfeldig har lagt seg på for tiden.
At forsvarssjefen legger frem en slik analyse er greit nok, men det er beklagelig at han ikke samtidig legger frem sin vurdering av hva slags forsvar Norge trenger i tiden som kommer. Når neste Langtidsmelding skal behandles i Stortinget kommer Høyre til å forlange å få dette. Det norske folk har krav på å få vite hva slags forsvar forsvarssjefen mener at landet trenger. Dette er av særlig interesse for et parti som helt siden slutten av den kalde krigen har lagt forsvarssjefens forslag til grunn når det gjelder utformingen av forsvarets struktur og som i sine budsjettforslag konsekvent har gått inn for det forsvarssjefen har sagt at han må ha for å nå målene.
Den krigsstruktur som skisseres i FS 2000 er ikke tilstrekkelig i forhold til Norges forsvarsbehov. Eksempelvis å redusere hærens størrelse fra dagens 6 til mellom 1 og2 brigader, slik det angis, vil ikke få Høyres støtte. Norges utstrekning, vår strategiske posisjon og internasjonale forpliktelser tilsier en større hærstruktur enn dette. Høyre er også særlig betenkt over å legge kysten vår så åpen som forslaget om å legge ned både kystartilleriet og MTB våpenet innebærer.
Innstillingen fra Forsvarspolitisk utvalg inneholder en rekke interessante analyser og forslag som vil være til stor nytte i det videre arbeidet. Høyre er særlig glad over at det går inn for en sterkere krigsstruktur enn FS 2000.
Høyre vil i det videre arbeidet med de langsiktige forsvarsplanene støtte en kraftig rasjonalisering av fredsdriften uten å ta stilling til de enkelte forslag nå. Høyre vil likevel klart tilkjennegi at vi vil legge forsvarsmessige hensyn til grunn og ikke la Forsvaret være en del av distriktspolitikken.
Når det gjelder krigsstrukturen vil Høyre gå inn for at Norge skal ha det forsvaret landet trenger og som i tidligere år konsekvent foreslå bevilgninger i samsvar med dette. Konkretiseringen av strukturen vil skje under behandlingen av neste langtidsmelding. I denne forbindelse må vi nordmenn også ta hensyn til det stigende kravet om en justering av byrdefordelingen over Atlanteren. Europa må nå ta et større ansvar for eget forsvar. Dette innebærer at også vi nordmenn må ta en større andel av forsvaret av eget land og egen verdensdel, ikke mindre slik det antydes i FS 2000.
