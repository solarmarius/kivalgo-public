
Helsingfors, den 13.11.97
Pressemelding fra stortingsrepresentant Svein Ludvigsen (Høyre)
Forbrukerne tjent med fritt el-marked
Svein Ludvigsen fra Høyre sa i sitt innlegg på sesjonen i Nordisk Råd i Helsinki at forbrukerne vil være tjent med større frihet i el-markedet. Større frihet vil begrense muligheter for at store aktører som Statkraft og Vattenfall kan utnytte monopolisttendensene i markedet. Økt frihandel mellom de nordiske landene vil sikre lavere priser på kraft - til glede for forbrukerne.
Overgang fra nasjonale miljøregnskap til et felles nordisk miljøregnskap ble hilst varmt velkommen av Svein Ludvigsen. Det er en god videreføring av ideene bak Nordisk Råd. Det åpner dessuten for en optimalisering av miljøgevinstene og en bedre utnyttelse av energiressursene til beste for miljøet i hele Norden.
Han advarte samtidig mot tendensene til fundamentalisme når det gjelder miljøpolitiske virkemidler og energiproduksjon. Politikerne må isteden stimulere og dra nytte av at forbrukerne og industrien er motivert til å forbedre miljøet. Markedet vil da utløse teknologisk utvikling og stimulere til tilpasning til nye miljøkrav og energibærere.
Ludvigsen benyttet også anledningen til å rose den nordiske kraftkrevende industrien for å ha gjort en respektable innsats for å redusere utslippene. Det er en utfordring å sørge for en ytterligere reduksjon. Nordisk industri har så omfattende kompetanse at den bør kunne eksportere både miljøvennlig kraft og teknologi, såvel som å produsere energikrevende produkter.
