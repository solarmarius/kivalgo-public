
Stortinget, 30. oktober 1997
Inge Lønning, Høyres fraksjonsleder i kirke-, utdannings- og forskningskomiteen
Ny Høyresatsing på skole og utdannelse
Høyres alternative budsjett for neste år viser at Høyre også i inneværende stortingsperiode prioriterer innsatsen inenfor skole og utdannelse høyt. Som ved hvert eneste budsjett i hele forrige fireårsperiode, vil Høyre styrke utdannelsessektoren utover det Arbeiderparti-regjeringen har foreslått. Skole og utdannelse er foreslått styrket med 100 mill. kr utover Arbeiderparti-regjeringens forslag, og sammen med omprioriteringer har Høyre tilsammen funnet rom for økninger godt i overkant av 500 mill. kr.
I likhet med tidligere år, satser Høyre også denne gangen på å prioritere tiltak som fremmer kvalitet og kunnskapsformidling. Høyre går bl.a. inn for å øke timetallet i grunnskolen. Bevilgningene til etterutdannelse for lærere, både i grunnskolen og videregående skole, blir foreslått øket.
Høyre vil bruke ca. 150 mill. kr til å styrke bevilgningene til høyere utdannelse og forskning, med særlig vekt på å styrke grunnforskningen Samtidig går Høyre inn for å styrke studiefinansieringen, bl.a. ved å følge opp løftet om å øke stipendandelen til 30 prosent.
