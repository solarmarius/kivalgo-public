
Stortinget, 31. januar 1997
Pressemelding fra Tore Liltved, Høyres kommunalpol. talsmann
Høyre og Rattsø-2.
Det er meget interessant når Rattsø-2 fremmer forslag om en ny en fordeling av skattemidler forankret i lokalsamfunnet og med sterk vekt på forenkling. Dette er i god tråd med Høyres politikk. Høyre vil ikke nå ta stilling til alle elementer i Rattsø- 2, men vil arbeide for at kommunene får anledning til med- og påvirkning gjennom reelle høringer.
Høyre mener det er viktig at kommunenes selvstyre styrkes bl.a. ved
1) at de får beholde mer av sine skatteinntekter,
2) at fordelingssystemet ikke svekker kommunenes motivasjon for å legge godt til rette for verdiskapende virksomhet ,og
3) at fordelingen bidrar til rettferdighet bl.a. ved at godt styrte kommuner ikke blir straffet gjennom en uforsvarlig sterk likhets- og utjevningspolitikk.
Utvalgets forslag om å avvikle selskapsskatten i kommunene og la den tilfalle staten direkte, vil innebære et så vesentlig inntektsbortfall for kommuner med store industriselskaper at det ikke kan vedtas slik det er foreslått. Oslo og Lindesnes er kommuner som vil oppleve dramatiske inntektsreduksjoner dersom det vedtas uendret. Høyre vil komme tilbake med konkrete forslag i saken etter at høringsrunden med kommunene er gjennomført.
