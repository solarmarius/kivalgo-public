
Oslo, den 12. mai 2000
Per-Kristian Foss
Revidert nasjonalbudsjett 2000:
-Et revidert uten svar på hovedutfordringene
Jeg er i tvil om Regjeringens forslag i revidert budsjett er tilstrekkelig til å unngå ytterligere renteøkninger. Forslagene gir inntrykk av en Regjering som kun kjemper for å holde hodet over vannet, uten å ta inn over seg at aktiviteten i økonomien blir høyere enn lagt til grunn sist høst, sier Høyres finanspolitiske talsmann Per-Kristian Foss i en kommentar til Revidert nasjonalbudsjett. Høy rente rammer blindt, og er den mest usosiale måten å redusere presset i norsk økonomi på. Det er familiene med høye bolig- og utdanningslån som må betale regningen. Dette må Arbeiderpartiet og sentrumspartiene innse, ikke minst når de går så høyt på banen i debatten om Forskjells-Norge, fortsetter Foss.
Regjeringens forslag til endringer er tilnærmet fritt for nødvendige reformer for å utnytte skattekronene bedre i offentlig sektor. De største kuttforslagene har preg av å spare seg til fant. sier Foss, og trekker frem den mangelfulle satsingen på sykehusene. Jeg frykter at dette ikke er nok til å unngå stengte sykehusavdelinger i sommer, uttaler Foss.
Regjeringen sier den legger vekt på hensynet til bedriftenes konkurranseevne, og at det derfor er viktig å unngå skatte- og avgiftsøkninger. Dette er i og for seg en prisverdig holdning, men i praksis viser Regjeringens forslag at dette bare er store ord. Utvidet arbeidsgiverperiode for sykelønn er en skatteøkning for bedriftene, bare med et annet navn. Det er ingen god strategi for fremtidig verdiskapning å velte nye kostnader over på bedriftene gjennom økte sykelønnskostnader, på toppen av et lønnsoppgjør som ligger an til å bli kostbart, fortsetter Foss, og slår fast at det ikke er aktuelt for Høyre å støtte forslaget om utvidet arbeidsgiverperiode for sykepenger.
Regjeringens forslag er en revisjon av budsjettavtalen mellom Arbeiderpartiet og sentrumspartiene. Høyre mener det er naturlig at det er disse partiene som har hovedansvaret for å finne en løsning, ikke minst fordi en stor del av overskridelsene vi nå ser skyldes underbudsjettering og dårlig prognosearbeid i det budsjettet disse partiene vedtok.
