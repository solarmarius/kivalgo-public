
Oslo, den 7. februar 2000
Ivar Kristiansen
Økt norsk selfangst - nødvendig for å øke verdiskapingen i fiskerinæringen
Norge fører en politikk som nærmest har latt selfangstnæringen gå til grunne. I dag ser vi problemet: Økologisk ubalanse skaper store problemer for fiskerinæringen og dermed for verdiskapningen i de nordlige landsdelene. Ivar Kristiansen ber nå fiskerminister Lars Peder Brekk om å legge til rette for økt norsk selfangst. Dette er tema for en interpellasjon i Stortinget tirsdag 8. februar.
Eksperter på området har påvist ubalansen som skapes i havet ved at selen konsumerer store mengder av blant annet torsk. Norsk fiskerinæring taper milliardbeløp fordi vi ikke har en høyere, og mer fornuftig, beskatning av sel. De siste årene har Norge og Russland kun fanget 15-20.000 sel. Til sammenligning fanger Canada rundt 260.000 grønlandssel årlig i sine farvann. Ved å ta et krafttak kan vi bygge opp en lønnsom selfangstnæring samtidig som vi sikrer forholdene for fiskerinæringen.
Ivar Kristiansen vil i morgen peke på en rekke nødvendige tiltak. Først bør fiskeriministeren få utført en økonomisk analyse av sjøpattedyrenes konsum og den verdiskapning som går tapt nasjonalt i form av reduserte fiskekvoter. Denne problematikken bør Regjeringen få satt opp på den internasjonale agendaen. I dag fastsetter Russland ensidig kvoter for fangst av grønlandssel i Barentshavet. Selen befinner seg imidlertid vel så mye i norske farvann og spiser dermed både i norsk som i russisk farvann. Derfor burde bestanden forvaltningsmessig deles mellom Norge og Russland, slik det blant annet gjøres med norsk-arktisk torsk i den norsk-russiske fiskerikommisjonen.
Dessuten bør Norge ta opp USA's WTO-stridige importforbud på sel, for eksempel gjennom et tettere samarbeid med Canada og Grønland/Danmark.
Den nyutnevnte fiskeriministeren har her en gylden anledning til å vise at han vil gjøre noe for norsk fiskerinæring og for dens betydning i de nordlige landsdelene. Ivar Kristiansen forventer derfor gode svar og konkrete forslag til løsninger i debatten i Stortinget.
