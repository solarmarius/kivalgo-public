
Pressemelding, Høyres Stortingsgruppe, 26. august 1999
Annelise Høegh, Høyres sosialpolitiske talskvinne
Utbyggingen av eldreomsorgen må dekke behovet
Tall fra SSB viser at utbyggingen av institusjonsplasser for eldre over 80 år ikke holdt tritt med økningen av antall eldre i perioden 1995-1998. Stortinget har gjennom handlingsplanen for eldreomsorgen som ble vedtatt i 1997 bevilget 30 mrd kr til utbygging av eldreomsorgen. Utbyggingen av nye plasser ble påbegynt i 1998. Tallene fra SSB fanger i liten grad opp dette.
Høyres sosialpolitiske talskvinne Annelise Høegh understreker likevel behovet for å følge utviklingen nøye for å sikre at eldreomsorgen dekker det behovet som et raskt økende antall pleietrengende over 80 år skaper.
"Stortinget og Regjering må være forberedt på å vurdere handlingsplanen og de ulike tilskuddsordningene til kommunene på nytt, dersom det viser seg at tilbudet i eldreomsorgen ikke svarer til behovet. Å ikke gjøre noe i en slik situasjon ville være å styre mot krise", sier Annelise Høegh.
"Kommunenes satsing på omsorgsboliger må ikke hindre at de mest pleietrengende får tilbud om sykehjemsplass. Men omsorgsboliger kan gi oss færre pleietrengende. Det sosiale fellesskapet og ansvaret for daglige sysler i omsorgsboligen er med på å bevare og styrke den eldres evne til å klare seg selv. Slik kan vi også frigjøre institusjonsplasser til de eldre som trenger sykehjemsplass", sier Annelise Høegh.
