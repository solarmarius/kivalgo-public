
Stortinget, 13. oktober 1995
fra Jan Petersen, Høyre
Nobels fredspris 1995
Utdelingen av Nobels fredspris i år går noe uventet og overraskende til organisasjonen Pugwash-bevegelsen og dens leder Joseph Rotblat i London. Organisasjonen har eksistert i 40 år og har spilt en rolle som et forum for vitenskapsmenn på begge sider under den kalde krigen, og har på den måten bidratt til en dialog mellom øst og vest om nedrustningsspørsmål. Organisasjonens arbeid vil gjøres mer kjent med denne fredsprisutdelingen.
Utdelingen i år markerer at det er 50 år siden den første atombomben ble sprengt i Hiroshima.
Fredsprisutdelingen gir et viktig signal til små- og mellomstore land som har ambisjoner om å skaffe seg kjernevåpen. Utdelingen er således en viktig del av arbeidet med å forhindre spredning av kjernefysiske våpen. Høyre understreker betydningen av dette arbeidet.
Høyre understreker også at dette er et signal til land som fremdeles foretar prøvesprengninger av atomvåpen. En total prøvestansavtale bør undertegnes så snart som overhodet mulig.
