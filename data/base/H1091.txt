
Oslo, den 22. mars 2000
Oddvard Nilsen:
Meget skuffende av Stoltenberg om samferdsel!
Statsminister Jens Stoltenberg presenterte sin regjeringserklæring i Stortinget i dag. Det var en erklæring som ikke nevnte transportsektoren med ett ord. Det er meget skuffende og er et signal om at Arbeiderpartiet ikke har planer om å satse på samferdsel. At Arbeiderpartiet ikke synes å ville satse på samferdselssektoren er i strid med hva partiets representanter har uttalt før Regjeringen Stoltenberg tiltrådte. Ranveig Frøiland var blant annet ute i Bergens Tidende og lovet fart i veibyggingen.
Bevilgningene til veisektoren har gått ned de siste årene til tross for at ressursbehovet er økende. Norge er et land hvor en stor del av produksjonen går til eksport og mye av denne eksporten må gå på vei. På grunn av vår beliggenhet er det lange avstander til eksportmarkedene og det er derfor viktig med et godt utbygget veinett.
For å sikre verdiskapningen og sysselsettingen i landet som helhet og i distriktene i særdeleshet er det nødvendig med et løft i veibevilgningene. Signalene som Stoltenberg kom med i regjeringserklæringen i forhold til samferdsel er et slag i ansiktet på næringslivet og Distrikts-Norge, sier Oddvard Nilsen.
