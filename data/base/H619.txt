
Pressemelding, Høyres Stortingsgruppe, 11. februar 1998
Ivar Kristiansen
Strømpris - ønsket prisøkning?
Regjeringens vakling i energipolitikken vil kunne medføre betydelige økninger i strømpriser for folk flest - og for industrien spesielt. Det grenser til dobbeltmoral når regjeringspartienes representanter beklager utsiktene for prisøkning på energi, uttalte stortingsrepresentant Ivar Kristiansen (Høyre) i går på årsmøtet til Sortland Høyre.
Det ser ut til at prisøkninger er en ønsket politikk fra Regjeringens side. Statsråd Sponheim har sagt rett ut at det må en betydelig prisøkning på strøm til. Når landet i dag er nettoimportør av kraft - forbruket stiger - ja, da er Regjeringens svar på utfordringen å si nei til nye kraftutbygginger, nei til gasskraftverk og faktisk akseptere import av kullkraft og kjernekraft fra utlandet.
Kristiansen hevdet at Regjeringens ønske om at Norge ensidig skal innføre hovedprinsippene fra Grønn skattekommisjon, vil få ødeleggende følger for industrien - spesielt i Distrikts-Norge. Vi snakker om den kraftkrevende industri i Norge, som i dag ligger på topp i verden hva angår miljøvennlig produksjon.
Når Regjeringen ønsker å strupe store deler av industrien i landet, er det vel vitende om at den samme produksjonen vil dukke opp i andre land - med kull, gass og kjernekraft som energibærer. En slik industrifiendtlig politikk vil Høyre aldri godta.
Mangel på handling i energipolitikken gir et resultat for folk flest. Du må betale mer for strømmen i verdens ledende energiland Norge, uttalte Kristiansen. Skal du slippe prisøkning, er alternativet at husholdningene overtar industrikraften - med den følge at titusener av ansatte i industrien settes på porten.
