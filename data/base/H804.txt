
Oslo, den 5. februar 1999
Erna Solberg, kommunalkomiteen:
Ingen reell vilje til forenklinger
Høyres forslag om å nedsette et uavhengig utvalg for å få redusert og forenklet den statlige styringen av kommunene ble avvist av Stortingsflertallet, bare Frp støttet forslaget. Det kommunale selvstyret er sterkt innskrenket på grunn av statlige lover, forskrifter, øremerkede tilskudd og andre stryringsmekanismer. Antallet lover og forskrifter har økt fra 4056 i 1992 til 5902 i dag! Dette fører til at kommunene mangler frihet til å foreta prioriteringer og velge de lokale løsninger som passer best. Resultatet blir dårligere og dyrere kommunale tjenester. En annen konsekvens er sviktende deltagelse i lokalpolitikken på grunn av redusert handlefrihet.
Det er uttalt tverrpolitisk enighet om at den statlige styringen av kommunene har gått altfor langt. Når dette skal omsettes i handling så svikter stortingsflertallet.
Dessverre viser det seg at det bare er festtaleprat når sentrumspartiene og Ap tar til orde for å redusere den statlige overstyringen av kommunene. Vi får neppe mer reelt kommunalt selvstyre hvis det samme byråkratiet som har produsert en økning på 46% i regelverksstyringen av kommunene de siste 6 årene, skal ha hovedansvaret for å finne frem til forenklinger av det samme regelverket, sier en skuffet Erna Solberg.
