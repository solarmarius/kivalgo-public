
Pressemelding, Høyres Stortingsgruppe, 15. mai 1998
Annelise Høegh, Høyres helsepolitiske talskvinne
Forsømte områder får et etterlengtet løft
Regjeringens handlingsplaner for psykiatri og for kreftomsorgen som ble lagt frem i dag er etterlengtede løft for to forsømte områder innen helsevesenet. - Departementet følger med dette i store trekk opp Stortingets krav om en kraftig styrking av tilbudet til mennesker med psykiske lidelser. Den baserer seg i handlingsplan for kreftomsorgen i stor grad på de faglige anbefalinger gitt i Norsk kreftplan, noe vi er glad for, uttaler Annelise Høegh. - Tiden har nå kommet for å følge opp alle de gode intensjonene regjeringspartiene har hatt overfor grupper som altfor lenge har vært skjøvet nedover på prioriteringslistene. Vi forventer at denne satsingen ikke kommer på bekostning av andre viktige pasientgrupper i helsevesenet.
Høyre er usikre på om satsingen på kreftomsorgen er bred nok, både med tanke på de ulike tiltakene og den økonomiske satsingen. - For å ha en akseptabel standard på tilbudene er anbefalingene i nasjonal kreftplan å øke investeringene med 3 milliarder kroner over en 5 årsperiode og totalt en satsing på 5,5 millarder kroner over en ti-årsperiode. Regjeringens satsing på kreftomsorgen med 2 milliarder over en 5-års-periode kan derfor vise seg å være utilstrekkelig i forhold til mål man har satt seg, sier hun.
- Når det gjelder tiltakene var anbefalingene i Nasjonal kreftplan at ventetiden måtte reduseres til det halve, både for en første vurdering og til eventuell utredning, dvs. til 15 virkedager. I dag er ventetidsgarantien på 30 virkedager. Regjeringen legger ikke opp til å endre på dette.
Høyre er også skuffet over at regjeringen ikke utvider tilbudet om mammografiscreening til alle fylker raskere enn innen den 5-årige planperiodens utløp. - Det blir urettferdig når utbyggingen av dette tilbudet til kvinner skal gå trinnvis. Vi hadde håpet at regjeringen hadde utvidet tilbudet til alle fylker og heller begrenset tilbudet til en mindre aldersgruppe. Vi er klar over at personellsituasjonen er hovedproblemet for å få utvidet tilbudet. Likevel synes det som om Regjeringens holdning til å ta i bruk private røntgeninstitutter til å øke kapasieten er litt for lite offensiv.
Høyre er tilfreds med at Regjeringen prioriterer utstyrsinnkjøp høyt i planperioden og at det over en 5 årsperiode skal investeres for ca. 5,3 mrd. kroner i medisinsk teknisk utstyr. - Vi registrerer imidlertid at hovedtyngden av bevilgningene skal komme i siste del av perioden. Regjeringen skyver på denne måten en betydelig del av satsingen unødig langt frem i tid.
