
Oslo, den 22. april 1999
Kristin Krohn Devold:
Høyre vinner frem i justiskomiteen  Kvantumsrabatten i strafferetten reduseres
Høyre har i Justiskomiteen i dag vunnet frem med endringer i straffeprosessloven for å redusere kvantumsrabatten i strafferetten ved dom for flere forhold. Fremskrittspartiet fremmet forslag om et system hvor det dømmes for hvert tilfelle, og straffen summeres til slutt. Høyre mener dette forslaget opphever prinsippet om en individuell vurdering og konkret dom i den enkelte sak. Høyres forslag endrer dagens system slik at domstolen kan idømme en strengere maksimalstraff enn dagens begrensing på inntil 1 ½ strafferamme. Regjeringspartiene og Arbeiderpartiet sluttet seg sammen med Høyre om å be regjeringen om en endring av loven, slik at rabatten reduseres. Høyre understreker at problemet med kvantumsrabatten i stor grad er et kapasitetsproblem innenfor domstolene.
-Forslaget gir domstolen adgang til å dømme strengere straffer når tiltalen gjelder flere forhold. Den såkalte kvantumsrabatten vil dermed bli redusert, sier Kristin Krohn Devold. - Forslaget ivaretar prinsippene om en individuell straffeutmåling, men det åpnes nå for en adgang til å gi mindre rabatt når tiltalen gjelder for flere forhold. Prinsippet om at domstolen kjenner saken best er viktig. Saken viser at Frp ikke er interessert i et helhetlig system i strafferetten, slik Høyre er opptatt av, fastholder Krohn Devold.
