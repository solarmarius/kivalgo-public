
Oslo, den 13. november 1998
Erna Solberg
Høyre foreslår utvalg som skal rydde opp i statens pålegg overfor kommunene!
Høyres representanter Erna Solberg og Sverre Hoddevik la i Stortinget i dag frem et privat forslag om å nedsette et utvalg som skal gjennomgå alle de statlige lover, forskrifter og andre reguleringer som begrenser det kommunal selvstyret eller påfører kommunene økt byråkrati.
Det foreslås at utvalget fortløpende skal fremme forslag til å fjerne lover og reguleringer eller forenkle regelverket slik at kommunene får mulighet til å bruke sine ressurser målrettet og effektivt for å utføre sine oppgaver. Kommunenes Sentralforbund har dokumentert at til tross for at Regjeringen sier at staten har gjennomgått det statlige sektorregelverket på 90 tallet, så har lovparagrafene som regulerer kommunesektoren vokst fra 4056 i 1992 til 5902 i 1998.
Etter Høyres mening er det derfor behov for sterkere innsats for å redusere regelverket og detaljstyringen enn det regjeringen nå gjør, derfor foreslår vi nå et uavhengig utvalg etter modell fra næringslovutvalget.
