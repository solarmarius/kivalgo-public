
Oslo, den 24. februar 2000
HØYRE VIL HA MER ARBEIDSINNVANDRING
Høyre er glad for at det er blitt flertall for Regjeringens små skritt i retning av en mindre rigid arbeidsinnvandring. Den nye loven er likevel langt unna Høyres ønske. Høyre foreslår derfor at Regjeringen skal komme til Stortinget med forslag til endringer basert på at alle som skaffer seg jobb, og som er sikret underhold og bolig, gis arbeidstillatelse for en begrenset periode.
Vi har i dag gode erfaringer med å hente inn helsepersonell fra utlandet. Dette bør vi fortsette med. I tillegg er det nå på tide å myke opp reglene hvis Norge skal kunne henge med i konkurransen innenfor sektorer som for eksempel IT. Disse har behov for ekspertise som ikke alltid finnes her i landet og som vi ofte må utenfor EØS-området for å finne.
Dessverre viser det seg vanskelig å få de andre partiene med på en mindre restriktiv linje. Det er verdt å merke seg at LO i denne saken hindrer Arbeiderpartiet i å legge forholdene til rette for en oppmykning som ville gitt det norske næringslivet bedre vilkår og lagt grunnlaget for nye arbeidsplasser.
