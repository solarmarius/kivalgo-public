
Høyres Stortingsgruppe, 2. juni 1998
Stortingsrepresentant Børge Brende (H):
Viktig å få på plass ny regnskapslov til årsskiftet:
Men regnskapsloven ble ikke bedriftsvennlig nok
Den nye regnskapsloven vil føre til relativt omfattende endringer i forhold til dagens praksis. Derfor er det gledelig at man fikk gjennomslag for en fullstendig evaluering av regnskapsloven etter tre regnskapsår. Men loven har selv med de endringer som har skjedd i finanskomiteen fått en struktur som er lite brukervennlig og vanskelig tilgjengelig.
Komiteen har gjennom sitt arbeid rettet opp i en del spørsmål hvor departementet valgte løsninger som er lite tilpasset næringslivets behov. Det er bra at vilkåret for å bli definert som små foretak blir definert til mindre enn 50 ansatte, (og ikke 20 som departementet foreslo), at det ikke blir plikt til registrering av kjøper ved kontantkjøp og at goodwill ikke må avskrives over 20 år. Dog står det igjen en rekke spørsmål av stor betydning for verdiskapende næringer hvor Arbeiderpartiet og regjeringspartiene har valgt å støtte Regjeringens syn fremfor næringslivets behov:
* Hensynet til at flertallet av bedriftene på enklest mulig vis kan sette seg inn i loven, burde tilsi at en valgte å utforme et eget kapittel med et helhetlig regelverk for små foretak. Et uttømmende kapittel vil også ha den klare fordel at småbedriftenes interesser blir eksplisitt tatt hensyn til ved senere endringer slik at det ikke blir plikt til regnskapsmessig registrering av kjøper ved kontantkjøp. Dessverre valgte sentrumspartiene også i denne saken å svikte de små og mellomstore bedriftenes interesser og gå for en mye mer komplisert løsning lansert av Arbeiderpartiet.
* §3-3. Plikten til å redegjøre for påvirkning av det ytre miljø og arbeidsmiljø har blitt for omfattende og burde vært knyttet til særskilte forhold i bedriftene. Det er ikke hensiktsmessig å pålegge plikt til å redegjøre for alminnelige forhold, som f.eks. at bedriften bruker biler som forurenser. Dette burde ha fremgått av loven.
* §4-4. Lovutvalget sa i sin innstilling ja til at man kan benytte ulik prinsippanvendelse i selskapsregnskap og konsernregnskap. Konsernregnskapet har størst betydning for de profesjonelle regnskapsbrukere. I de børsnoterte foretakene benyttes selskapsregnskapene for å vurdere utbytteevnen. Når uensartet prinsippanvendelse blir avvist vil det bidra til å svekke konsernregnskapets informasjonsverdi ved at eventuelle skattemessige vurderinger knyttet til selskapsregnskapet overføres til konsernregnskapet, og gjør det adskillig vanskeligere å analysere. Loven innebærer som nevnt lik prinsippanvendelse i selskaps- og konsernregnskapet. Dette betyr at foretak som er en del av et stort konsern fratas adgangen til å bruke forenklingsregler for små foretak i sitt selskapsregnskap. Dette er en uheldig konsekvens av lik prinsippanvendelse som pålegger en rekke mindre foretak unødvendige merbelastninger.
* §5-3. Oppskrivning er tillatt i alle EU-land unntatt Tyskland, og det er etter dagens lov tillatt i Norge. Etter den nye regnskapsloven vil det ikke lenger være anledning til det. Oppskrivningsadgangen ville vært viktig å beholde som virkemiddel for å få omorganisert virksomheter gjennom fusjoner og fisjoner. Det er dessuten naturlig at virksomheter må ha anledning til å vise eksplisitt hvilke verdier som finnes.
* § 1-2 nr. 4. Det er uheldig at flertallet har valgt å unnta interkommunale selskaper for regnskapsplikt. Departementet har uttalt at offentlig eiet virksomhet bør følge de alminnelig regnskapsregler uten unntak. Det er derfor vanskelig å forstå at et interkommunalt selskap som driver tilsvarende virksomhet, i motsetning til annen «offentlig eiet virksomhet» og statsforetak, skal unntas fra regnskapsplikt etter regnskapsloven.
* Kapittel 2. Den nye regnskapsloven stiller økt krav til dokumentasjon fra de næringsdrivendes side. De kriterier for registrering av opplysninger og transaksjoner og andre disposisjoner loven legger opp til er for omfattende. Det er ikke gitt faste regler som skiller mellom kravet til store og små selskaper om hva som skal registreres og hva som må utarbeides av dokumentasjon og rapporter. Det er et åpenbart behov for utfyllende forskrifter og annen veiledning i tilknytning til selve loven, derfor foreslår mindretallet at kapittel 2 i sin helhet ikke vedtas nå, men tilbakesendes departementet for videre bearbeidelse. Underutvalget som drøftet dette spørsmålet i lovarbeidet anbefalte f.eks. ikke å bruke «transaksjon» som kriterium for regnskapsføring, med den begrunnelse at begrepet er upresist og at en ikke ville pålegge plikt til å registrere «interne transaksjoner».
* §4-2. Den fortolkning forsiktighetsprinsippet gis i regnskapsloven innebærer en fare for overvurdering av overskudd og egenkapital. Prinsippet burde vært klargjort i loven.
