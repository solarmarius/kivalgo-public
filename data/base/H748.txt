
Pressemelding, Høyres Stortingsgruppe, 29. januar 1998
Kristin Krohn Devold, leder av Justiskomiteen:
Stopp narkotikamisbruket i fengslene
I morgen skal Stortinget behandle en interpellasjon fra Kristin Krohn Devold, der hun ber justisministeren å komme med tiltak som kan redusere det store narkotikamisbruket i norske fengsler.
Høyre er sjokkert over at undersøkelser i landets fengsler viser at mellom 40 og 60 prosent av alle innsatte bruker narkotika under soning. Av disse er det en stor andel som begynner med narkotikamisbruk under fengselsoppholdet. Vi mener at justisminister Aud-Inger Aure snarest må sette igang tiltak som kan løse dette alvorlige problemet.
Høyre vil under debatten i Stortinget i morgen fremme følgende tiltak for å redusere narkotikamisbruket:
1. Vurdere etablering av egne fengsler for kontraktsoning.
2. Innføring av krav om forhåndssamtykke til undersøkelse fra besøkende i fengslene før besøk tillates.
3. Innføring av adgang til å foreta kroppsvisitasjon ved hjelp av røntgen eller manuell undersøkelse ved konkret mistanke om narkotikabesittelse i fengslene.
4. Utvidet bruk av narkotikahunder i fengslene mot personer, både innsatte og deres pårørende.
5. Opprettelse av en egen avdeling/eget fengsel for utenlandske soningsfanger som skal sendes ut av landet etter endt soning.
6. Innføring av fullmakt til det enkelte fengsel om inndeling av fangene.
