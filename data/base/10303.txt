
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
Norske Samers Riksforbund:

Prinsipprogram
for arbeidet i
Sametinget 1989-93


I. NSRs formål

Norske Samers Riksforbund har til hovedformål: 
- å hevde samefolkets rett som folk og samenes rettigheter som urbefolkning 
- å arbeide for å bedre den samiske befolkningens stilling sosialt, kulturelt og økonomisk 
- å arbeide for at korrekt informasjon, nyhetsformidling og undervisning om samer og samiske forhold skjer på samiske premisser 
- å arbeide for at samer vedkjenner seg sin samiske tilhørighet, styrke deres selvfølelse for derved å styrke det samiske samfunnet 

Med dette som utgangspunkt vil NSR arbeide for at Grunnlovens og Samelovens intensjoner skal oppfylles om at det samiske folk i Norge ut fra egne forutsetninger og målsettinger kan sikre og utvikle sitt språk, sin kultur og sitt samfunnsliv. NSR vil hevde samiske rettigheter på fritt grunnlag, og organisasjonen er partipolitisk og religiøst uavhengig.

II. Det samiske folk og det samiske samfunn

Mye av samisk kulturutvikling, antagelig det meste som i dag oppfattes som særpreget samisk, er utviklet der vårt folk bor idag. En vesentlig del av samefolket har fra tidenes morgen holdt til i de områder som i dag er en del av nasjonalstaten Norge. Før den norske stat ble til, var store deler av landet samisk område, en del av Sápmi. Flertallet av samene bor idag i Norge. Hva som skjer i Norge, er derfor av avgjørende betydning for samefolkets framtid. Både den historiske bakgrunn og situasjonen i dag er erkjent og fastslått i Norges grunnlov. 
NSR vil utfra disse kjensgjerninger arbeide for vårt folks rett til å ta vare på og utvikle våre næringer, vårt samfunn og utfra våre egne felles vilkår og i fellesskap ta vare på naturrikdommene for kommende generasjoner. 
Sápmi er betegnelsen både på det samiske folk og det geografiske området der vi bor. Vårt folk bor i fire forskjellige nasjonalstater i dag. Men vi har felles historie, kultur, næringsliv og samfunnsliv. Vårt folk har en sterk innbyrdes fellesskapsfølelse som er grunnet på felles kulturarv og svært ofte også på slektskapsband over riksgrensene. Denne samhørighet er umistelig for oss og den må opprettholdes og styrkes. Vårt folk må anerkjennes av nasjonalstatene som ett folk og våre økonomiske, sosiale og kulturelle rettigheter må ytterligere sikres i det enkelte lands lovgivning. 
NSR vil arbeide for at 
- samene får opprettholde og utvikle sitt fellesskap og samarbeid 
- vårt folk i fellesskap gis mulighet til å styrke og utvikle vår kultur, slik vi selv føler er rett 
- arbeidet med utredningen om våre rettigheter til land og vann skal fortsette, og det må sørges for ressurser både til selve utredningsarbeidet og til nødvendig forskning som underlag for utredningsarbeidet
- vårt folk gis mulighet til å opprettholde og bygge ut organisasjoner og andre samarbeidsformer over grensene
- samiske folkevalgte organ i de land der vi bør gis mulighet til å utvikle samarbeidsformer over grensene til beste for samefolket
- det samiske folket blir opptatt som medlem i offentlige organ på nordisk plan, slik som i Nordisk Råd 
- det utarbeides en nordisk konvensjon og eventuelt inngås andre avtaler landene imellom, som sikrer vårt folk retten til å dyrke og utvikle vår kultur slik vi føler er rett.

III. Språk og kultur

Vårt språk og vår kultur er en arv fra tidligere generasjoner. Det er vår rett og vår plikt å verne om denne arv og å utvikle den. Morsmålet er dessuten et viktig identitetsbærende element.
Norske myndigheter har aktivt bekjempet samisk språk og kultur gjennom et helt århundre, fra midten av 1800-tallet til midten av 1900-tallet. Dette var en viktig vekstperiode for majoritetskulturene i de nordiske land. Det er derfor en forpliktelse for norske myndigheter å gi oss samer muligheten til å gjøre godt igjen noe av skaden, slik at vi selv kan utvikle vår kultur og vårt språk. Sterkere enn noensinne må skole, massemedia og samfunnet ellers være et redskap for samisk kulturutvikling. 
NSR vil arbeide for at
- Grunnlovens og Samelovens intensjoner skal realiseres slik at samisk språk brukes i offentlige institusjoner og etater, særlig i samiske bosetningsområder.  Det må stadfestes gjennom en egen samisk språklov
- samisktalende skal kunne bruke sitt språk til å ivareta sine interesser overfor offentlige myndigheter
- samisk skal brukes i skolen som undervisningsspråk, og det skal undervises i samisk både som førstespråk, annetspråk og fremmedspråk
- alle samer skal få tilbud om opplæring i samisk
- alle samer skal ha rett til opplæring i egen historie og kultur
- samiske stedsnavn og personnavn skal få offentlig status
- samisk språk og kulturkunnskap skal være et reelt kriterium som en del av kvalifikasjonene ved opptak på utdanningsinstitusjoner og ved tilsettinger i offentlige etater i samiske områder
- moderne hjelpemidler slik som datamaskiner og kommunikasjonsmidler skal tilpasses og utvikles for samisk språk

LITTERATUR 
I det samiske samfunnet har den muntlige tradisjon vært sterk, og spilt en avgjørende rolle for videreføring av språk og kultur fra generasjon til generasjon. Under fornorskningstida gikk mye av denne tradisjonen tapt og svært mye verdifullt kulturstoff er for alltid borte. Men fortellergleden lever videre og er et viktig utgangspunkt for moderne litterær virksomhet. Mange samiske forfattere har da også kommet svært langt innen sin kunstart. Litteraturens rolle som ideskaper er allment kjent og godtatt både innen oppdragelse, undervisning og i kulturlivet generelt. 
En helt vesentlig oppgave for samfunnet er å sørge for at mer original samisk litteratur og lesestoff utgis både for barn og voksne. Det er nødvendig med betydelig støtte fra myndighetene til produksjon, trykking og distribusjon av samisk litteratur. 
NSR vil arbeide for at
- det opprettes økonomiske støtteordninger som sikrer trygge arbeidsvilkår for samiske forfattere
- støtten til trykking av samiske bøker økes
- det avsettes årlige midler til samiske manuskriptkonkurranser
- innkjøp av samisk litteratur blir permanent gjennom en fellesnordisk finansiering
- samiske forlag sikres økonomisk støtte til utgivelse og distribusjon av samisk litteratur

BIBLIOTEK 
Samisk litteratur må gjøres bedre tilgjengelig for alle og særlig for den samiske allmennhet. Litteratur om samiske forhold må nå ut til et bredere publikum. De samiske bibliotekene må få bygge ut sine samlinger slik at de bedre kan løse sine oppgaver med distribusjon av litteratur og annet informasjonsarbeid. 
NSR vil arbeide for at 
- de samiske bibliotekene får styrket sin økonomi med en spesiell støtteordning for bibliotekene i flerspråklig område
- Samisk spesialbibliotek i Kárásjohka får øket bevilgningene og økt bemanning for å kunne løse sine oppgaver bedre
- bibliotekarbeidet samordnes på nordisk plan med sikte på en rasjonell utnytting av ressurser og faglig ekspertise
- det opprettes et samisk nasjonalbibliotek og en bibliografisentral på nordisk plan på sikt. Arbeidet med samisk bibliografi som allerede er kommet langt, skal videreføres 
- det opprettes stillinger som bibliotekkonsulenter med særlig ansvar for litteratur på samisk og om samiske forhold
- utdanning av samiske bibliotekarer styrkes med særlige stimuleringstiltak
- det utarbeides et program for samisk bibliotektjeneste og litteraturformidling

SAMISK TEATER 
Teateret er en sentral kulturinstitusjon hvor mange kunstarter møtes og samvirker. I de siste årene har det vært en gledelig vekst innen samisk teater, og vi har nå også profesjonelle grupper i tillegg til amatørteatrene. Disse gruppers arbeid har allerede virket stimulerende på samisk kulturliv og samisk selvfølelse. Denne positive utvikling må fortsette.
NSR vil arbeide for at 
- allerede etablerte teatre, særlig Beaivvás Sámi Teahter og Oarjel Saemien Teahter, må få permanent støtte til sin virksomhet, slik at de kan utvikle samisk scenekunst og også arbeide for å utvikle ny dramalitteratur på samisk.
- teatrene gis muligheter til turnevirksomhet i samiske områder
- det kunstneriske arbeidet innen samisk teater også må kunne omfatte radio og TV- teater, og andre kunstformer som naturlig hører til innen teaterarbeid
- frie grupper fortsatt må få støtte til teaterarbeid og revyarbeid
- samarbeidet innen teaterområdet utvikles over landegrensene
- utdanning av samiske teaterarbeidere styrkes på alle nivå

SAMISK FILM 
I en årrekke har samiske filmfolk gjort en betydelig innsats, og i det siste har samisk filmarbeid blitt internasjonalt kjent.
NSR vil arbeide for at
- det kan utvikles et samisk filmmiljø slik at samiske filmer kan produseres
- utdanning av samiske filmarbeidere styrkes på alle nivå

SAMISK MUSIKK 
Den samiske musikktradisjonen, luohti, annen vokalmusikk og instrumentalmusikk, er en viktig ytringsform for samisk kultur. Musikk styrker samisk identitet og øker forståelsen for forskjeller mellom ulike musikkulturer og samspill mellom ulike musikkformer.
NSR vil arbeide for at
- samisk musikk og samiske musikere må få en sterkere status i samfunnet
- samiske musikktradisjoner som luohti, sang og andre musikkformer skal ha gode utviklingsmuligheter
- samisk musikk får sin naturlige plass i musikkutdanningen i Norge, og at utdanningen av samiske musikere styrkes
- det opprettes en offentlig støtteordning for samiske musikkgrupper
- økonomisk støtte til utgivelse av samisk musikk økes

BILDENDE KUNST 
Samisk bildende kunst - billedkunst, skulptur og tekstilkunst, har røtter langt tilbake i forhistorien. I moderne tid har samiske kunstnere oppnådd betydelige resultater innen disse felter. Vi skal bygge på dette og utvikle samisk billed- og formfølelse videre. 
NSR vil arbeide for at
- utdanning innen samisk bildende kunst styrkes på alle nivå
- det opprettes stipendordninger for bildende kunstnere
- innslaget av samisk bildende kunst styrkes i offentlige bygg og andre offentlige miljøer

SÁMI DUODJI 
Sámi duodji representerer en viktig videreføring av tradisjonelle samiske arbeidsteknikker og videreutvikling av dem i et moderne samfunn. Duodji er dessuten en næring som har betydelige utviklingsmuligheter.
NSR vil arbeide for at
- de offentlige stimuleringsordninger for sámi duodji styrkes
- utdanning i sámi duodji styrkes på alle utdanningsnivåer

KULTURHUS OG AKTIVITETSHUS 
Samer og samiske kulturmedarbeidere har tradisjonelt ikke hatt lett tilgang til lokaler og andre hjelpemidler som behøves i kulturarbeid. Det er derfor nødvendig å bygge flere kulturhus/ kultursentre og aktivitetshus både i tradisjonelle samiske områder og i sentrale byer i og utenfor samiske bosetningsområder. Målet er at samer skal kunne samles i faste lokaler til kulturaktiviteter. Slik blir også samholdet styrket, noe som er særdeles viktig i vår tid.
NSR vil arbeide for at
- sentrale myndigheter må finansiere bygging og drift av samiske kulturbygg/ aktivitetshus, selv om andre eventuelt står som formelle eiere
- kommunene må yte bistand ved planlegging av samiske kulturbygg/ aktivitetshus
- Sametinget får delegert ansvaret for nasjonale samiske kulturbygg, og tinget bør dessuten spille en aktiv rolle ved planlegging av bygg beregnet på samiske kulturaktiviteter.

RELIGION OG ÅNDSLIV 
Religion og dyrking av de åndelige verdier har alltid stått høyt i hevd hos vårt folk. Viktige elementer av det opprinnelige åndslivet er omformet og tilpasset nye vilkår. 
NSR vil arbeide for at
- de åndsverdier som tradisjonelt står sterkt i den samiske befolkning, skal ha sin naturlige plass i samfunnsliv, utdanningssystem og kulturliv
- samer som enkeltpersoner og grupper skal ha frihet til å dyrke og utvikle de åndelige verdier de selv best kan identifisere seg med
- støtteordningene for utgivelse av åndelige skrifter styrkes

MEDIA 
For at vi skal kunne ha et variert mediatilbud for styrking av samisk kultur og for bevaring og styrking av ytringsfrihet og demokrati, må samiske media utvikles videre. Radio/ TV, aviser og tidsskrifter har en viktig oppgave når det gjelder å verne om og fremme samisk egenart og fellesskapsfølelse. Samiske medier må dekke alle samiske dialekt- og kulturgrupper på de mest ulike vilkår. Samiske medier må gjenspeile det samfunn de fungerer i, og derfor må utformingen og styringen av samiske medier forankres i en erkjennelse av at det samiske samfunnet er sammensatt og mangfoldig. Det er viktig at mediene dyrker og videreutvikler dette mangfoldet. Sametinget har en særs viktig oppgave i å utforme rammevilkår for samisk kringkasting og presse. 
NSR vil arbeide for at 
- det utarbeides en helhetlig samisk mediaplan i offentlig regi
- Sámi Radio utvikles til en riksdekkende kringkastingsinstitusjon med underkontorer over hele det samiske området i Norge, særlig i lulesamisk og sørsamisk område
- samiske sendinger sendes over egen riksdekkende programkanal
- det nordiske radio/ TV-samarbeidet opprettholdes og videreutvikles
- egne samiske TV-sendinger kommer i gang snarest, fordi TV er en viktig kulturformidler, særlig overfor barn og unge
det skal etableres faste økonomiske støtteordninger for nærradio og nærTV-sendinger på samisk
- vi kan utvikle et variert samisk dagspressetilbud
- samiskspråklige aviser og tidsskrifter skal ha en særskilt pressestøtte
- grunnutdanning i journalistikk og grafiske fag utbygges i den videregående skolen 
- nåværende kvoteordninger for samiske studenter for opptak til journalistutdanning utvides slik at behovet for mediaarbeidere blir dekket tilfredsstillende 
- journalistutdanning på høgskolenivå utbygges ved samisk høgskole 
- det etableres et samisk pressebyrå 

KULTURMINNEVERN OG MUSEUMSVIRKSOMHET 
Samiske kulturminner er materielle spor, både faste og løse, etter samisk aktivitet i fortida, i arbeid, religionsutøvelse og annen virksomhet. Til disse hører også lokaliteter som det er, eller har vært knyttet forestillinger til. Materielle kulturminner kan finnes på land, på overflaten eller under marken og under vann. De er spredt over store områder, og markerer seg ofte svakt i forhold til landskapet rundt. I noen tilfeller kan også landskap som tilsynelatende er uberørt, ha viktige kulturminner.
NSR vil arbeide for at
- Sametinget får det overordnede politiske ansvar for samisk kulturminne-vern og at det utarbeides en egen modell for organisering av kulturminnevernet
- Sametinget skal forelegges alle saker som berører samisk kulturminnevern, såvel utbyggingssaker, arealplanleggingsaker, som planlagte forskningsprosjekt innen samisk kulturminnevern
- forskning og faglig utvikling innen kulturminnevernet må styrkes og Sametinget må avgjøre hvilke(n) institusjon(er) som skal ha det løpende ansvaret i kulturminnesaker
- samisk kulturminnevernarbeid må få de nødvendige midler og stillinger, slik at denne viktige delen av kulturarven kan ivaretaes på en betryggende måte
- de samiske museer skal spille en viktig rolle i kulturminnevernarbeidet
- det etableres samiske hovedmuseer i alle samiske områder

IDRETT
For oss samer som for andre folk er idrett viktig som en sunn aktivitet for den enkelte, for styrking av fellesskapsfølelsen og som en måte å markere vår egen identitet på utad. Samiske idrettsarrangement har allerede fått en viktig plass i samisk samfunnsliv. De har ofte vært kombinert med andre kulturaktiviteter. Slik har kulturelle og sosiale bånd mellom samer fra ulike områder blitt styrket. Vi ønsker å bygge på dette.
NSR vil arbeide for at
- samisk idrett innen ulike grener skal få gode utviklingsmuligheter
- samisk idrett må få økonomisk støtte fra kommuner, fylker og stat, slik idrettslivet ellers støttes
- fellesnordisk organisering av samisk idrettsliv må få økonomisk støtte fra statlige organer, nasjonale idrettsorgan, idrettsforbund og særforbund

ORGANISASJONSARBEID 
De samiske organisasjoner har spilt en aktiv og ideskapende rolle i samepolitisk sammenheng. NSR har i løpet av 1970- årene vunnet gehør for at staten må yte støtte til samisk organisasjonsarbeid. Organisasjonene må fortsatt gis gode muligheter til å fremme sine interesser og være aktive fora for samepolitisk debatt og samarbeid. 
NSR vil arbeide for at
- det bevilges nødvendige midler til samiske interesseorganisasjoner
- fag- og næringsorganisasjoner skal ha en viktig rolle som høringsinstanser i samiske saker

IV. Næringsliv og bosetting
Det samiske samfunnet har vært og er sterkt knyttet til primærnæringene reindrift, jordbruk, fiske og kombinasjoner av disse. Næringsstrukturen har medført en spredt bosetting. Dette bosettingsmønsteret må opprettholdes og styrkes. Utdanning innenfor samisk næringsvirksomhet på videregående skole- og høgskolenivå må styrkes. 
NSR vil arbeide for at
- samenes rettigheter til næringsutøvelse ervervet ved aldertids bruk, skal få et sterkere vern gjennom lovverket, forskrifter og andre bestemmelser 
- Sametinget skal ha avgjørende innflytelse på framtidig offentlig 
næringspolitikk i samiske områder
- den spredte bosettingen skal ivaretas
- de tradisjonelle samiske primærnæringer sikres gjennom egne 
næringsavtaler

REINDRIFT
Reindrifta er en av de eldste næringene som i tillegg til sine næringsøkonomiske sider også innebærer en livsform med stor betydning for ivaretagelse og framtidig utvikling av samisk språk og kultur. Reindrifta har muligheter for videreutvikling ved mer lokal foredling av råstoffet som næringa produserer. For å sikre næringsgrunnlaget for reindrifta, må næringas beiterett beskyttes.
NSR vil arbeide for at
- bestående beiteområder må vernes
- det må utarbeides en samlet oversikt over virksomhet som legger beslag på beiteområder
- reindrifta skal kunne gjøre nytte av tekniske hjelpemidler i utøvelsen av næringa 
- tidligere brukte beiteområder må igjen kunne benyttes, særlig i sørsamiske områder 

JORDBRUK
Jordbruk er en viktig primærnæring i samiske områder. Denne næringa er i utgangspunktet beskyttet ved egne lover, regelverk og næringsavtale. Disse er imidlertid langt på veg utviklet etter mønster av sørnorsk jordbruk som ikke uten videre passer jordbruket i nordlige deler av landet, hvor klima og naturbetingelser er vanskeligere.
Det er nødvendig å styrke det generelle inntektsgrunnlaget for næringa i nord ved særlige støtteordninger.
NSR vil arbeide for at
- det tas særlig hensyn til jordbruket i Nord-Norge
- samiske jordbrukere tilbys bedre informasjon og opplæring i næringsutviklingstiltak
- jordbrukets betydning for samisk samfunnsutvikling utredes særskilt med tanke på revisjon av jordbruksavtalen slik at samiske behov bedre ivaretas.

FISKE
Fiske er en samisk næring med lange tradisjoner. Mange samiske lokalsamfunn i kyst- og fjordområdene opplever i dag sterkt press på de ressurser de tradisjonelt har utnyttet. Fraflytting truer og mange samfunn er allerede forsvunnet eller er i ferd med å bli borte. Årsaken til denne utviklinga er å finne i uvettig overbeskatning av fiskeressursene over lengre tid. For det meste er det fiskere utenfra som har stått for rovfisket som nå holder på å ende i en økologisk katastrofe. For å sikre næringsgrunnlaget er det nødvendig å totalfrede fjorder mot aktive redskaper, men slik at lokalbefolkningens næringsmuligheter ikke begrenses.
NSR vil arbeide for at
- fiskeressursene i fjordene og de nære havområder sikres den lokale befolkning
- drivgarnsfiske etter laks til havs skal forbys
- samene langs fjordene og elvene skal ha rett til lakseplasser
- startdato for kilenot- og krokgarnfisket må settes til 1. mai
- beskatningen på selbestanden må økes
- det skal utarbeides en handlingsplan for de samiske kyst- og fjordområder
- fiske til havs må reguleres på en slik måte at ressursgrunnlaget for kyst- og fjordbefolkninga sikres

UTMARKS- OG KOMBINASJONSNÆRINGER 
Utmarks- og kombinasjonsnæringene har betydning for å opprettholde spredt bosetting. For å sikre disse næringenes økonomi i framtida, må grunnlaget for næringene sikres.
NSR vil arbeide for at
- utmarks- og kombinasjonsnæringene gis status som egne næringer og et eget avtaleverk settes opp for disse næringene
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
