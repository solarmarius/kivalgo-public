
Pressemelding, 2. september 1999.
Inge Lønning, 1. nestleder i Høyre
Gjenreis realfagene
For bare noen få dager siden hevdet Thorbjørn Jagland at norske elever ligger i verdensklasse når det gjelder realfagkunnskaper. Dette er nok et bevis på at Aps skolepolitikk mangler jordledning. Når det nå rapporteres om at 70 % av studentene ved NTNU stryker til fysikkeksamen (I fjor var tilsvarende tall 60%!), må man nærmest være blind for å ikke se skriften på veggen.
Denne utviklingen er et resultat av en skolepolitikk som generelt har svekket kunnskapskravene, og som derfor har gjort realfagene til stebarn i norsk skole. Hvis dette får fortsette, vil det få alvorlige konsekvenser for norsk næringsliv og den fremtidige verdiskapningen i Norge. Vi ser allerede nå at vi er nødt til å importere stadig flere ingeniører for å dekke behovet. Skal vi gjøre noe med dette, er det særlig viktig å styrke undervisningen i realfag i grunnutdanningen. Samfunnet trenger realister, og interesse for disse fagene skapes i ung alder.
Et hovedproblem er at lærerne på ungdomstrinnet i grunnskolen mangler faglig fordypning i realfag. Tre av fire matematikk-lærere har mindre enn ett års fordypning i faget etter videregående skole (Statistisk sentralbyrå, 1999). Bare 9% av hovedfagsstudentene i matematikk kan tenke seg en fremtid i skolen. Prosenten av matematikere i skolen er halvert de siste årene (utredningen om matematikk i skole og samfunn). Lektoren med hovedfag er snart en museumsgjenstand.
Høyre vil derfor heve undervisningskompetansen i matematikk og naturfag:
Kreve minst to års matematikk fra videregående skole som opptaksgrunnlag for allmennlærerutdanningen.
Kreve at lærerne i matematikk og natur- og miljøfag på ungdomstrinnet har minst ett års (20 vekttall) faglig fordypning.
Åpne for større variasjon og mer individuell lønnsfastsettelse for lærerne, slik at det for eksempel blir mulig å tilby høyere lønn for realfagslærere hvis dette er nødvendig for å sikre rekruttering av realister til læreryrket.
Vurdere konkrete stimuleringstiltak for å motivere studenter med hovedfag til å ta pedagogisk seminar. Dette er viktig for å sikre rekruttering av lærere med full lektorkompetanse i den videregående skolen.
Samtidig er det viktig at også innholdet i matematikk- og naturfagundervisningen styrkes. Høyre vil derfor:
Øke timetallet i matematikk i grunnskolen.
Åpne for at lærerne gis frihet til i større grad å differensiere realfag-undervisningen i den videregående skolen.
