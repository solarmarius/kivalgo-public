
Stortinget, 2. april 2000
fra Annelise Høegh, sosialpolitisk talskvinne for Høyre
Høyre har støttet tillatelse til bruk av fostervev i forskning, diagnostikk og behandling.
Høyres stortingsgruppe sluttet seg våren 1996 til forslaget om å tillate bruk av celler og vev fra aborterte fostre begrenset til medisinsk forskning, fremstilling og utvikling av vaksiner, diagnostikk og til transplantasjon ved alvorlig sykdom hvor det ikke foreligger andre behandlingsalternativer.
Høegh presiserer at dette var under forutsetning av en rekke vilkår: Samtykke fra kvinnen skal innhentes og henvendelsen om bruk av fostervev skal ikke kobles til spørsmålet om svangerskapsavbrudd. Høyre understreket derfor sterkt at celler og vev ikke under noen omstendighet skulle fremskaffes i den hensikt å skaffe materiale til forskning, diagnostikk eller behandlingsforsøk. Høyre støttet også reservasjonsrett for helsepersonell.
"På disse klare premisser mener jeg fremdeles Høyre bør gi uttrykk for at man ser positivt på mulighetene til å redusere sykdom og lidelse så vel for fødte med alvorlige sykdommer som for fostre som kan behandles med slikt vev", sier Annelise Høegh.
Det er imidlertid opp til den nåværende stortingsgruppen å ta stilling til om standpunktet skal beholdes eller endres.
