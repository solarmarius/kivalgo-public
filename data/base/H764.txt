
Pressemelding, Høyres Stortingsgruppe, 30. april 1998
Erna Solberg (H)
Statsråd Queseth Haarstads distriktspolitiske redegjørelse:
Fine ord, men lite konkret, spesielt om småbedrifter og samferdsel
Høyre savner først og fremst en konkretisering av hva regjeringen vil gjøre for å styrke små og mellomstore bedrifter, samt tiltak for redusere avstandsulemper og transportkostnader. Det er påfallende at problemstillinger knyttet til mangelen på arbeidskraft i deler av Distrikts-Norge ikke omtales i det hele tatt.
Redegjørelsens vektlegging av et lønnsomt næringsliv som det viktigste virkemidlet for å opprettholde bosetning og sysselsetting i distriktene representerer et langt skritt bort fra den ensidige vektleggingen av primærnæringene som distriktspolitisk virkemiddel, en holdning som spesielt Senterpartiet har stått for. Dette er positivt og representerer en tilnærming til Høyres distriktspolitikk. Tiltroen til at Bondevik-regjeringen vil foreta en slik omlegging svekkes av det faktum at det regjeringen hittil har gjort, har forverret vilkårene for småbedriftene, ikke bedret dem.
Bondvik-regjeringen har varslet en utflytting av statlig virksomhet. Heller ikke her kom Statsråden med konkrete avklaringer.
