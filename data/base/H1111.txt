
Oslo, den 25. september 2000
stortingsrepresentant Bjørn Hernæs (H):
HØYRE FORLANGER NY GJENNOMGANG AV ROVDYRPOLITIKKEN
I tilknytning til behandlingen av stortingsmeldingen om "Landbruk i
Utvikling" varslet Høyre at vi vil kreve en ny rovviltmelding. Situasjonen er så
forandret siden den forrige meldingen at fornuftige hensyn tilsier en ny
gjennomgang.
Arbeiderpartiet har tidligere vært avvisende til en ny rovviltmelding. Jeg
har derfor idag levert vedlagte spørsmål til skriftlig besvarelse, for å se om partiet i
regjeringsposisjon er kommet på bedre tanker.
Dersom svaret skulle bli negativt vil Høyre umiddelbart fremme forslag om en slik
melding og søke tilslutning til det i Stortinget.
Kommentar: stortingsrepresentant Bjørn Hernæs, mobil: 93 06 35 92, tlf: 23 31 30 85
Spørsmål:
I innstillingen til landbruksmeldingen (Inst.S.nr.167 (1999-2000)ba Høyres medlemmer om en ny rovdyrmelding. På årsmøtet i Norsk Almenningsforbund på Hamar 29. juni var imidlertid lederen i Energi og Miljøkomiteen negativ til en ny melding.
Kan statsråden love en ny rovviltmelding i tide, slik at den kan behandles av inneværende Storting og i god tid før beitesesongen og før stortingsvalget i 2001?
Begrunnelse:
I ovennevnte innstilling viste Høyre til at veksten i rovdyrstammene de siste årene har ført til betydelig høyere konfliktnivå mellom hensynet til vern av rovdyr og beskyttelse av bufe og tamrein. Økende rovdyrstammer forvolder betydelig skade som medfører store økonomiske og følelsesmessige belastninger for næringsdrivende i tamreindrift og husdyrhold. De økende ulvestammmene utgjør samtidig en trussel mot bestandene av elg, hjort og rådyr. På bakgrunn av at konfliktsituasjonen mellom rovdyrvern, tamreindrift og husdyrhold har forandret seg og forverret seg siden Stortinget behandlet den forrige rovviltmeldingen (St.m.nr.35 (1996-97) bør Regjeringen legge frem en ny stortingsmelding med en helhetlig gjennomgang av rovdyrpolitikken som gjør det mulig å kombinere levedyktige rovdyrstammer med hensynet til næringsinteresser i distriktsnorge. Siden behandlingen av landbruksmeldingen har dessuten Regjeringens forslag til ulveforvaltning møtt hoderystende reaksjoner. Hedmark Fylkeskommune nekter for eksempel å forholde seg til forslaget. Det er rett og slett for kort og for overfladisk.
