
Stortinget, 13. januar 1999
Stortingsrepresentant Inge Lønning, Høyres fraksjonsleder i kirke-, utdannings- og forskningskomiteen
Kompetansereformen - et viktig skritt fremover
Høyre er glad for den brede enighet i Stortinget om viktigheten av en omfattende etter- og videreutdannelsesreform for voksne. En slik satsing er nødvendig for å imøtekomme voksende kompetansekrav i alle deler av arbeidslivet. For Høyre er det viktig at en etter- og videreutdannelsesreform tar utgangspunkt i behovet for øket kompetanse, og ikke i et ønske om en generell permisjons- og velferdsreform.
En vellykket kompetansereform for voksne forutsetter et bredt spektrum av muligheter og praktiske løsninger, både i offentlig og privat regi. Høyre legger derfor vekt på at kvaliteten på tilbudene - ikke eierform eller organisering - må være avgjørende, og forutsetter full likestilling mellom de forskjellige typer tilbud når det gjelder finansieringsordninger, kvalitetskrav og godkjennelseskrav.
Stortinget vil senere få seg forelagt konkrete forslag når det gjelder permisjonsordninger og finansieringsordninger. Høyre har derfor - i motsetning til komiteflertallet - ikke villet låse fast prinsippene før de praktiske løsninger og konsekvenser er klarlagt. Høyre er opptatt av at man ikke låser fast ordninger som skaper problemer for bedriftene, f.eks. gjennom rigide permisjonsregler eller gjennom økede økonomiske krav. Bedriftene vil fortsatt være en viktig opplæringsarena for mange arbeidstagere, og etter Høyres mening er det viktig å søke løsninger som gjøre det mulig for den enkelte arbeidstager å kombinere opplæring og arbeide.
