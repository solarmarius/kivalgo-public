
Oslo, den 19. mars 1999
Stortingsrepresentant Jan Tore Sanner
Visjonsløs energipolitikk - dårlig miljøpolitikk
Høyre mener den fremlagte stortingsmeldingen om energipolitikken er et bakstreversk dokument. Regjeringens innbitte motstand mot gasskraftverk betyr at Norge må importere forurensende kullkraft fra Danmark i mange år fremover.
Av Vest-Europa samlede energiressurser kontrollerer Norge 30 pst. av vannkraften, 45 pst. av gassreservene og 75 pst. av oljereservene. Energipolitisk står vi derfor i en unik situasjon. Men istedenfor å gripe de mulighetene dette gir, fører Regjeringen en politikk som innebærer at Norge må importere kraft i overskuelig framtid. Høyre mener det både er visjonsløst og dårlig miljøpolitikk.
Høyre etterlyser en strategi for å utnytte de store norske energiressursene og gjøre Norge til en ledende energinasjon i Europa. Gassreservene representerer enestående muligheter for innenlandsk næringsutvikling basert på gasskraft. Liberaliseringen av det europeiske elektrisitets- og gassmarkedet åpner samtidig for en storstilt eksport av miljøvennlig kraft til Europa. Kyotoavtalens system for felles gjennomføring og handel med utslippskvoter gir et kraftig incentiv til utvikling av miljøvennlig teknologi. Dette sikrer at gasskraft vil fortsette å være et miljøvennlig alternativ. Høyre vil derfor forfølge gasskraftsaken i Stortinget., sier Høyres energipolitiske talsmann, Jan Tore Sanner.
Vannkraft
Regjeringens signaler om å stramme til konsesjonslovgivningen for vannkraftverk er skritt i gal retning. Hjemfallsretten fører i mange tilfeller til at ellers lønnsomme investeringer og oppgraderinger av eksisterende kraftverk ikke blir foretatt. På denne måten går Norge glipp av økt vannkraftproduksjon. Høyre mener isteden det er behov for en betydelig oppmyking av konsesjonsregelverket.
Alternative energikilder
Den foreslåtte milliardsatsingen på alternative energi kan ikke dekke Norges økende kraftbehov. Høyre er positiv til utviklingen av alternative og fornybare energikilder, men mener Regjeringens forslag om økt satsing på dette området preges av urealistisk høye forventninger. Høyre vil heller konsentrere innsatsen om energikilder som på sikt har muligheter til å bli konkurransedyktige alternativer.
El-avgifter
Høyre avviser Regjeringens forslag om økte el-avgifter. Det vedtatte systemet for handel med utslippskvoter betyr at energiprodusentene må kjøpe kvoter avhengig av forurensningsgraden. Kostnadene ved kvotekjøp vil gjenspeiles i prisen til forbrukeren. Miljøvennlige alternativer får dermed et konkurransefortrinn. Det er et bedre virkemiddel en Regjeringens forslag om en ekstraskatt på strømbrukere, sier Sanner.
