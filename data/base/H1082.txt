
20. oktober 2000
Høyres Stortingsgruppe
Per-Kristian Foss:
-Kraftig advarsel fra Norges Bank
-Norges Bank kommer direkte og indirekte med kraftige advarsler om virkningene av Regjeringens forslag til statsbudsjett. Norges Bank skriver at Regjeringens budsjettforslag vil gi høyere prisvekst de neste årene enn det som tidligere er lagt til grunn. I klartekst betyr dette at Norges Bank mener Regjeringens budsjettforslag vil føre til enda høyere rente, sier Høyres finanspolitiske talsmann Per-Kristian Foss i en kommentar til Norges Banks budsjettbrev som ble offentliggjort i dag.
-Norges Bank kommer også med skarp kritikk av Regjeringens skattepolitikk. Blant annet pekes det på at forslaget om skatt på utbytte kan føre til økt utenlandsk eierskap i norsk næringsliv, og at risikoen for finansiell ustabilitet øker fordi bedriftene vil velge å låne penger fremfor å hente inn ny aksjekapital.
-Høyre er helt enig med Norges Bank når det etterlyses tiltak for ny vekst i arbeidsstyrken. Det er et åpenbart behov for en offensiv politikk på dette området. Det er derfor Høyre har fremmet forslag om en omfattende tiltakspakke for å bedre tilgangen på arbeidskraft, gjennom økt arbeidsinnvandring, skattetiltak, innstramninger i reglene for sykelønn, uførepensjonering og AFP, økt satsing på behandling for trygd og flere andre tiltak. Det er svært skuffende at Regjeringen fortsatt sitter handlingslammet og ser på problemene, fortsetter Foss.
-Det gir også grunn til alvorlig bekymring at Norges Bank finner grunn til å beskrive en situasjon der dagens pengepolitikk bryter sammen som følge av en feilslått finanspolitikk. Norges Bank er naturlig nok vage i dette spørsmålet, men det er liten tvil om at beskrivelsen har mange likhetstrekk med den politikk Regjeringen nå legger opp til, med nedbygging av konkurranseutsatt sektor og fortsatt kraftig vekst i offentlig sektor.
-Norges Banks budsjettbrev føyer seg inn i strømmen av kraftig kritikk som fra faglig hold er rettet mot virkningene av Regjeringens budsjettforslag. Nå blir det opp til Stortinget å gjøre jobben der Regjeringen og Arbeiderpartiet svikter, avslutter Foss.
