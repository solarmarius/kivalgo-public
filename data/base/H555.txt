
Oslo, 1. april 1998
Høyres Stortingsgruppe
Jan Petersen leder NATOs parlamentarikerkonferanse i Moskva
Den nordatlantiske forsamlings politiske komité og forsvars- og sikkerhetskomité avholder sin årskonferanse i den russiske Dumaen i Moskva fra 1.- 4. april, under ledelse av Jan Petersen.
- Konferansen er et ledd i NATOs stadig bredere samarbeid med Russland. Den nye samarbeidsavtalen mellom NATO og Russland som ble underskrevet Paris 27. mai 1997 forutsetter en utvidet dialog også mellom de deltakende landenes lovgivende forsamlinger, sier Jan Petersen. Han skal i tillegg til å lede konferansen innlede om NATOs nye strategiske konsept og om OSSEs sikkerhetspolitiske rolle.
- Felleskonferansen i Moskva mellom parlamentarikere fra NATO-land og Russland er et første skritt i et viktig arbeid for å overkomme tidligere tiders motsetninger og konfrontasjon. NATO har en avgjørende rolle i arbeidet med å integrere Russland i et nytt, europeisk sikkerhetssamarbeid. Parlamentarikersamarbeidets viktigste formål er å skape den nødvendige tillit som det voksende sikkerhetspolitiske og militære samarbeidet mellom NATO og Russland må bygge på.
Den nordatlantiske forsamling (NAA) er NATOs parlamentarikersamarbeid. Jan Petersen leder NAAs politiske komité.
