
5. april 1995
Jan Petersen, Høyres leder
 Kjell Opseth med knefall for Jernbaneforbundet. De reisende blir skadelidende.
 Den såkalte spareplanen for NSB som Opseth for kort tid siden skrøt av allerede å ha satt i verk, viser seg å være lite imponerende. Pakken er nå kraftig redusert, og besparelsene på driften er nesten ikke til å kjenne igjen. På bakgrunn av det Aftenposten skriver idag må det lille som er igjen av pakken karakteriseres som et knefall for Jernbaneforbundet. Dersom partitaktikkeriet fremdeles skal gjøre Arbeiderpartiet handlingslammet i jernbanepolitikken, vil NSBs problemer bare fortsette å vokse.
 For de reisende må Opseth-pakken fortone seg som en stor skuffelse. Nok en gang blir nødvendige investeringer skjøvet ut i fremtiden for å dekke løpende driftsunderskudd. Dette vil bety flere forsinkelser som følge av gammelt og nedslitt materiell. Det betyr også dårligere konkurransekraft for godstrafikken. I sum er dette jevngodt med at bedriften NSB vil miste ytterligere tillit blant passasjerer og godskunder.
 En så skakkjørt bedrift som NSB kan ikke snus uten at man tar tunge tak. Høyre har allerede lansert en kundevennlig omstillingspakke som vil kunne gi NSB milliardbeløp til investeringer. Disse midlene vil imidlertid ikke utløses uten at man tar et brudd med fagforeningsveldet i NSB og setter passasjerene og andre kunder i høysetet. Samtidig må man omdanne enkelte deler av NSBs mangslungne virksomheter fra tungdrevne og gammeldagse elementer i en forvaltningsbedrift til kundevennlige og serviceorienterte selskaper.
