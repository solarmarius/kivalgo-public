
Pressemelding, Høyres Stortingsgruppe, 2. juni 1998
Stortingsrepresentant Erna Solberg (H):
Enstemmig kommunalkomite følger Høyre i ønsket om strakstiltak mot problemene med de nye byggeforskriftene.
- Fra Høyres side er vi svært glad for at en enstemmig kommunalkomite mener det er nødvendig med strakstiltak for å motvirke problemene med den nye godkjenningsordningen av alle håndverks- og byggfirma som er innført fra i fjor..
Problemer med innføringen av disse reglene skaper nå forstoppelse i byggesaksbehandlingen rundt omkring i kommunene . Det har medført oppbremsing av boligbyggingen og ville uten endringer ha medført permitteringer i bransjen utover høsten.
Høyre fremmet for 14 dager siden forslag i Stortinget om å gi Regjeringen hjemmel til å suspendere hele godkjenningsordningen. Kommunaldepartementet har i brev til Stortingets kommunalkomite erkjent behovet for å ha strakstiltak, men har ønsket å gjøre det gjennom forenklede godkjenningsregler. Hele kommunalkomiteen sluttet seg i dag til behovet for slike regelendringer. Høyre er fornøyd med dette, da det ivaretar formålet med vårt lovforslag.
