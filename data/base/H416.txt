
Stortinget, 13. mai 1997
Pressemelding fra Tore Liltved, Høyres kommunalpolitiske talsmann
Kommuneøkonomiproposisjonen
Kommunalministeren nekter å følge stortingsflertallets pålegg om å fastsette den kommunale skattøren for 1998 allerede nå. Opseth mer enn antyder at kommunenes skattøre kan bli ytterligere redusert til høsten. Det kan derfor se ut til at Kommune-Norge på nytt går et år i møte der den enkelte kommune ikke vil få oversikt over neste års økonomi før i slutten av september. "Opseths holdning bærer preg av manglende respekt både for stortingsflertallet og for det kommunale selvstyret», uttaler Liltved.
Det er forøvrig bekymringsfullt at de øremerkede overføringene økte med hele 10,2 pst. fra 1995 til 1996. Høyre har lenge pekt på behovet for å øke rammeoverføringene mer på bekostning av øremerkede tilskudd. "Dette ville betydd en sterkere grad av reellt kommunalt selvstyre», sier Liltved.
De makroøkonomiske tall for kommuneøkonomien er likevel positive. Kommuneøkonomien er inne i en en betydelig vekstperiode, noe som bør gjøre det mulig å løse viktige velferdsoppgaver i tiden fremover.
