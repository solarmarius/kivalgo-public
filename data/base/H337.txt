
Stortinget, 5. september 1997
Jan Petersen, Høyres leder
Regjeringen må fortelle Arafat at det må reageres sterkere mot Hamas
En ny bombeaksjon fra Hamas har rammet uskyldige mennesker i en av Jerusalems travleste handlegater. Aksjonen er nok et forsøk fra terroristorganisasjonen Hamas på å ramme fredsprosessen. Midlene er feighet, fanatisme og terror mot den sivile befolkningen, sier Jan Petersen etter den tragiske bombeaksjonen igår.
- De palestinske myndighetene har fordømt bombeaksjonen, men har i lengre tid vegret seg mot å slå hardt til mot Hamas. Tiden er inne for Arafat til å vise handlekraft. Dette må også være det klare budskapet fra den norske regjering, uttaler Petersen.
Høyres leder viser til uttalelsen fra utenriksminister Bjørn Tore Godal til NTB der han uttrykker forståelse for Israels sikkerhetstiltak, men sier at disse bidrar til å skape mer sosial nød og gir grobunn for mer ekstremisme. - Det er mulig han har rett i det, men reaksjonen er gal. Poenget er at israelske myndigheter må handle når de palestinske myndighetene ikke gjør det. Fredsavtalen forutsetter at palestinske myndigheter skal håndheve lov og orden. Nå er det på tide det reageres mot Hamas, og at dette klart uttrykkes også fra den norske regjerings side, sier Petersen.
