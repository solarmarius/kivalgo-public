
Stortinget, 29. mars 1998
Pressemelding fra Per-Kristian Foss, parlamentarisk nestleder Høyre:
Midlertidig regulering av oljeproduksjonen
Høyre tar Bondevik-regjeringens varslede beslutning om en midlertidig regulering av oljeproduksjonen til etterretning. Det er av nasjonal betydning at det er bred politisk enighet om en slik beslutning. Bondevik-regjeringens klønete håndtering av spørsmålet om regulering av norsk oljeproduksjon har skadet Norges interesser. Høyre vil bidra for å gjenopprette tilliten til norsk oljepolitikk.
Høyre har også tidligere støttet regulering av norsk oljeproduksjon for å stabilisere situasjonen i oljemarkedet. Det kan imidlertid settes spørsmålstegn ved om en produksjonsregulering, som kun omfatter noen av de oljeproduserende landene, i dagens situasjon vil ha samme effekt som for 10 år siden.
I møte med statsminister Bondevik og olje- og energiminister Arnstad søndag kveld, gjorde Høyre det klart at partiet stiller følgende forutsetninger for å kunne stille seg bak en eventuell beslutning om en midlertidig regulering av oljeproduksjonen:
1. En nedjustering av produksjonen må ikke overstige 100.000 fat eller omlag 3 prosent.
2. En eventuell norsk produksjonsbegrensning gjennomføres ikke før andre oljeprodusenter viser at de i praksis begrenser produksjonen. Høyre forventer at regjeringen finner en hensiktsmessig måte å gjennomføre tiltakene på i samarbeid med oljeselskapene.
3. Det foretas en grundig evaluering av produksjonsregulering som virkemiddel etter at reguleringen er opphevet.
Høyre mener at rammebetingelsene på norsk sokkel skal være forutsigbare og stabile. Bondevik-regjeringens forslag om å utsette flere investeringsprosjekter og å foreta store kutt i oljeproduksjonen skaper i sum en usikker situasjon for petroleumssektoren. Det er derfor viktig at Bondevik-regjeringen fører en petroleumspolitikk som befester tilliten til norsk kontinentalsokkel som et investeringsområde med stabile rammebetingelser.
