
Pressemelding, Stortinget, 17. mars 1998
Stortingsrepresentant Petter Løvik (H)
Beklagelig nytt Ap-nei til karakterer
Arbeiderpartiet vil åpenbart ikke gi seg før de har fått fjernet karakterene fra grunnskolen! Det er vanskelig å trekke noen annen konklusjon, når nå årsmøtet i Oslo AP «nesten uten debatt, men til stor jubel», iflg. Aftenpostens referat, går inn for å fjerne karakterene - bare vel et år etter at Stortinget vedtok retningslinjene for bruk av karakterer i den nye 10-årige grunnskolen.
Høyre vil kjempe for å beholde karakterene, men mener fortsatt at karakterene skal begrenses til å si noe om hvor eleven står i forhold til de faglige mål for det enkelte fag. Dessverre vedtok Stortingets flertall i januar ifjor at også andre momenter enn de rent faglige skal vektlegges ved karaktersettingen, slik at karakterene etter Høyres mening er blitt langt mindre objektive enn tidligere. Høyre står fast på at vurdering med karakterer skal begrenses til det som kan kontrolleres og måles, og ikke brukes til å skulle si noe om elevenes personlige egenskaper og holdninger.
Men selv denne undergravningen av karakterenes betydning er altså ikke nok for Arbeiderpartiet. Nå skal karakterene helt vekk fra grunnskolen, og da er det vel bare et tidsspørsmål før det fra samme hold kommer krav om å fjerne karakterene i videregående skole?
