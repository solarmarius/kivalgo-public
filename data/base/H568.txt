
Oslo, den 4. januar 1998
Høyres kvinnepolitiske leder, stortingsrepresentant Sonja Sjøli
Prostitusjonen forsvinner ikke om vi forbyr den
 Det er naivt av sosialministeren å tro at man kan få bukt med prostitusjonen ved å forby den. Det sier Høyres kvinnepolitiske leder Sonja Sjøli i en kommentar til Magnhild Meltveit Kleppas utspill om å forby kjøp av seksuelle tjenester etter at slik forbud er innført i Sverige.  Det er for tidlig å kunne trekke slike konklusjoner etter bare fire dagers forbud i nabolandet.
Kriminalisering av horekunder skaper bare mer utrygge forhold for kvinner som går på gata. Det vil føre til at markedet går under jorden. Samtidig kan kriminalisering også føre til det motsatte av det som bør være hensikten; det blir vanskeligere å ta de virkelige forbryterne, bakmennene og hallikene.
Blant de prostituerte selv har det vært motstand mot et slik forslag av frykt for økt hallikvirksomhet, også i Sverige er det registrert en økt bekymring for dette.
Det kan være mange tragiske grunner til at jenter prostituerer seg.
Det er derfor viktig at vi styrker arbeidet med å få jentene bort fra gata ved positive hjelpetiltak - slik som stoffavvenning, utdanning og attføring.
Seksuallovbruddutvalget (Nou 1997:23) vurderte også spørsmålet om kriminalisering og kom enstemmig til at kriminalisering ikke ville tjene den svake part - den prostituerte, som oftest jenter eller unge kvinner. Høyres kvinnenettverk har gjennomført en omfattende høring i egen organisasjon, hvor signalene gikk klart i favør av å unngå kriminalisering av hensyn til jentene selv.
