
Pressemelding 8. juli 1997
Børge Brende, Høyres 1. nestleder
Stort flertall for kontantstøtte, viser ny meningsmåling
Nok en gang får vi bekreftet at nordmenn ønsker en annen familiepolitikk enn den Arbeiderpartiet fører. I en meningsmåling som MMI har foretatt for Høyre fremgår det at 55 prosent av de spurte går inn for kontantstøtte til barnefamiliene fremfor en ensidig satsing på barnehager. Kun 30 prosent mener at den offentlige støtten bør gå til barnehagene.
- Meningsmålingen viser at et flertall av befolkningen foretrekker en kontantstøtteordning. Folk flest deler med andre ord Høyres ønsker om valgfrihet, også når det gjelder omsorg for barn, sier Børge Brende, nestleder i Høyre.
Velgerne til Sosialistisk Venstreparti og RV er de eneste som klart uttrykker seg mot kontantstøtte. Det er interessant å merke seg at så mange som 71 prosent av Senterpartiets velgere er for, mens bare 17 prosent er mot kontantstøtte.
- Dette viser at Senterpartiets ledelse ikke bare er i utakt med sine sentrumskamerater, men også med sine egne velgere når de sammen med SV og Arbeiderpartiet blokkerer for en kontantstøtteordning, sier Brende.
Også mange av Arbeiderpartiets velgere går imot Brustads familiepolitikk. Så mange som 41 prosent er for kontantstøtte, mens omtrent like mange (43 prosent) mener den offentlige støtten bør gå til barnehagene.
Undersøkelsen viser at flertallet for kontantstøtte er størst blant de spurte i aldersgruppen 25-39 år (61 prosent for kontantstøtte, 32 prosent mener den offentlige støtten bør gå til barnehager). Oppslutning om kontantstøtten er også større blant kvinner (58 prosent mot 29 prosent) enn menn (52 prosent mot 32 prosent).
- Det er interessant å konstatere at flertallet er størst i aldersgruppen 25 - 39 år og blant kvinner, sier Børge Brende. Det betyr at de som er mest berørt av spørsmålet, også er de som er mest opptatt av å ha reell valgfrihet. Med kontantstøtte får foreldrene mulighet til selv å velge om de vil satse på fulltidsbarnehage eller andre former for omsorg, som f. eks. å være hjemme hel-- eller deltid mens barna er små.
- Meningsmålingen viser at folk ønsker å velge selv hvordan de skal innrette sine liv, og ikke la politikerne velge for seg, kommenterer Børge Brende.
- Høyres forslag innebærer ikke at man må velge mellom kontantstøtte eller barnehager, slik Arbeiderpartiet påstår. Vi vil satse på fortsatt barnehageutbygging, slik at alle som ønsker plass skal få det, sier Høyres nestleder. - Men med en kontantstøtteordning vil barnehagekøen bli reell, ved at alle som ønsker andre løsninger får økonomisk mulighet til å velge. Politikernes oppgave er ikke å tvinge familien over i A4-løsninger, men å gi foreldrene mulighet til å innrette hverdagen på den måten som passer familien best, avslutter Børge Brende.
Resultatet av undersøkelsen
Undersøkelsen ble gjennomført av MMI for Høyres Hovedorganisasjon i tidsrommet 26.-29. mai i år. Det er tale om telefonintervjuer med et landsomfattende utvalg på 905 personer i alderen 18 år og oppover. Tallene er veiet på kjønn, alder og geografi i henhold til offentlig statistikk. Totaltall fra undersøkelsen er beheftet med feilmarginer på +/- 2-3 prosentpoeng. Feilmarginer for resultater brutt ned på undergrupper er noe større.
Følgende spørsmål ble stilt:
Barnehagepolitikk er et tema som har vært mye diskutert den siste tiden. Et forslag går ut på at det offentlige konsentrerer sin innsats om å oppnå full barnehagedekning og lavest mulig pris på plassene i barnehagene. En alternativ løsning et at mer av den offentlige støtten går direkte til foreldrene i form av kontantstøtte slik at de kan betale for den omsorgen de ønsker eller for eksempel velge selv å være hjemme. Hva mener du om dette? Bør den offentlige støtten gå til barnehagene, bør mer av de offentlige midlene overføres i form av kontantstøtte til foreldrene eller har du ingen mening om denne saken?
Svar etter politisk sympati (i prosent):
Den offentlige støtten bør gå til barnehagene Foreldrene bør få kontantstøtte Har ingen mening/vet ikke
Total 30 55 15
Ap 43 41 16
Frp 23 68 9
H 29 60 11
KrF 5 88 7
RV 88 12 -
Sp 17 71 12
SV 59 27 14
V 37 57 6
Annet - 55 45
Vet ikke 25 54 21
Svar etter kjønn, alder og inntekt:
Den offentlige støtten bør gå til barnehagene Foreldrene bør få kontantstøtte Har ingen mening/vet ikke
Total 30 55 15
Kjønn:
Mann 32 52 17
Kvinne 29 58 13
Alder:
17-24 år 41 46 13
25-39 år 32 61 7
40-59 år 29 56 16
60 år eller mer 25 52 23
Inntekt:
Under 200.000 28 56 16
200. - 400.000 29 58 13
Over 400.000 35 56 9
