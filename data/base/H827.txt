
Stortinget, 9. april 1999
Per-Kristian Foss
Regjeringens forslag til ny lov om foretakspensjon
- Lovforslag med klare mangler
Høyre har to hovedinnvendinger mot Regjeringens forslag til ny lov om foretakspensjon, som ble fremmet i statsråd i dag.
For det første berører ikke lovforslaget innføring av innskuddsbaserte ordninger. Tatt i betraktning at statsminister Bondevik ved behandlingen av Revidert nasjonalbudsjett i 1998 stilte kabinettspørsmål på en pakke der innføring av innskuddsbaserte ordninger i løpet av 1999 var et av de fire forslagene, burde dette vært tatt inn i det lovforslaget Regjeringen nå fremmer. Samtidig ville det være klare fordeler ved å behandle både ytelsesbaserte og innskuddsbaserte ordninger samtidig, i stedet for den oppstykkete behandling som Regjeringen nå legger opp til.
For det andre er lovforslaget i altfor stor grad preget av gammeldags detaljreguleringsiver. Etter Høyres syn burde myndighetene konsentrere sin oppmerksomhet om overordnete krav til sikkerhet m.m., og la den konkrete utformingen av pensjonsavtalene i langt større grad være en sak mellom kunde og forsikringsselskap.
Dette sier Høyres finanspolitiske talsmann Per-Kristian Foss i en kommentar til Regjeringens forslag. Foss sier videre at det i forslagets konkrete innhold for øvrig ser ut til å være både positive og negative sider.
