
Oslo, den 17. desember 1999
Ansgar Gabrielsen
Landbruksmeldinga: To skritt fram og et tilbake
Slik beskriver Høyres næringspolitiske talsmann Ansgar Gabrielsen landbruksmeldinga som ble lagt fram i dag. Høyre mener Regjeringen på enkelte områder går i riktig retning. Det gjelder målsetningen om lavere matpriser og den økte vektleggingen av forbrukerhensyn. Lavere matvarepriser og flere produkter å velge mellom er nødvendig om norsk matproduksjon og næringsmiddelindustri skal være konkurransedyktige i fremtiden. Opprioriteringen av bruk der landbruksinntekten utgjør en vesentlig del av familiens inntekt er også positiv. Særlig innenfor melkeproduksjon er det et stort potensiale for mer effektiv drift.
Spesielt gledelig er det at Høyres mangeårige kamp mot statens forkjøpsrett for landbrukseiendommer nå er kronet med seier. Opphevelse av forkjøpsretten er et viktig bidrag til å gjenreise eiendomsretten og en forutsetning for økt rekruttering og fornyelse i landbruket.
På andre områder går likevel landbruksmeldinga i gal retning. Den foreslåtte konsesjonsgrensen på 15 dekar er altfor lav og mer tilpasset en svunnen tid enn dagens situasjon. En konsesjonsgrense på 50 dekar slik Høyre har foreslått, er mer i samsvar med den faktiske utviklingen i jordbruket. Høyre er også kritisk til forslaget om å beholde prisreguleringen på landbrukseiendommer. Prisregulering fører til lavere omsetning av landbrukseiendommer, hindrer rekrutteringen og fører til en betydelig underinvestering i landbrukseiendommer. Forslaget om å begrense antall deltakere i samdrift hindrer økt lønnsomhet og reduserer bøndenes mulighet til å ta ut fritid og ferie. Sammen med innstramningene i boplikten er det feil signal å sende til unge mennesker som vil satse på landbruket.
