
Saltstraumen 25. april -97 kl.17.00
Pressemelding fra Jan Petersen, Høyres leder
Veiplanen 1998 - 2007 - urimelig for Nordland!
Arbeiderpartiets forslag til veiplan for for perioden 1998 - 2001 innebærer et alvorlig tilbakeslag for norsk samferdselspolitikk. Forslaget innebærer investeringer på "løftebruddsnivå" og er en sterk reduksjon i forhold til ambisjonsnivået i foregående veiplan. Siden Arbeiderpartiet allerede har opparbeidet et etterslep på 1,5 milliarder fra foregående investeringsperiode innebærer forslaget til veiplan at den reelle reduksjonen i neste fireårsperiode er på hele 17 % (ca. 3 mrd. kr.). Det er dramatisk!
Regjeringens forslag har bl.a. følgende konsekvenser for Nordland:
* Sterk nedprioritering av E6
* Null oppfølging av en lang rekke Riksvegprosjekter
* Svak innsats for ras- og trafikksikring
* Løftebrudd i saken om Sundøybrua
Regjeringen legger opp til at fylkenes egenandel ved utbygging av fylkesveier skal stige fra 40 til 50 prosent. En lang rekke Riksveier droppes. Dette vil bety en ytterligere svekkelse av investeringene i alle deler av landet.
Høyre lover et betydelig løft
Nordlands veiramme er helt åpenbart for lav. Høyre lover at vi vil fortsette vår linje hvor vi i veisammenheng setter av 5-600 millioner mer pr. år enn hva regjeringen legger opp til i veiplanen. Dette vil bety at Høyre også kan løse viktige veiprosjekter i Nordland som vil stå uløst med regjeringens politikk.
