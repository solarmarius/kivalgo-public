
Pressemelding, 19. august 1997
Utdrag fra Jan Petersens tale ved Høyres valgkampåpning:
...
...
...
Norge skal ha verdens beste skole
«Tony Blair uttalte i valgkampen at hans tre viktigste saker var: utdanning, utdanning, utdanning. Jeg hørte her om dagen statsminister at Jagland forsøkte å ta den britiske statsministeren til inntekt for sin sak. Og det gjør Jagland! Hans skolepolitikk kan vel best beskrives med tre ord: utvanning, utvanning, utvanning.»
«Mens sosialdemokratenes utgangspunkt er at skolen skal tilpasses en gjennomsnittselev som ikke finnes, er Høyres utgangspunkt at undervisningen skal tilpasses den enkelte elevs interesser og behov. Vi vil at flere skoler skal kunne dele inn elevene i grupper etter faglig nivå. På den måten kan undervisningen være tilpasset det nivå den enkelte elev faktisk befinner seg på - slik at alle kan trekkes oppover. For noen år siden ble dette gjort på Ullern videregående her i Oslo. Men forsøket skapte sterke reaksjoner fra politikere på venstresiden. Etter ett år kunne skolen vise til meget gode resultater, og ikke minst, fornøyde elever. Elevene skal ikke hindres av «janteloven». Høyre vil ha flere temaskoler som utvikler sin egen identitet og ekspertise - og som spesialiserer seg innenfor områder som teknologi, språk, idrett og kunst.»
«Dessuten må vi ta et skikkelig løft for å bringe informasjonsteknologien inn i skolen. Det gjelder både i form av teknisk utstyr og flere lærere som kan data. Høyre vil satse på en målrettet teknologireform i den norske skolen. Elevene må få tilgang til en datamaskin og ha muligheten til å bli fortrolig med Internett. Høyres mål er at alle elever skal ha tilgang til en PC. Dette er en investering i våre barns fremtid og er derfor vel anvendte penger. Det kommer til å bli et stort løft og det forutsetter at vi prioriterer. For Høyre er det viktigere å styrke grunnutdannelsen for våre barn, enn f. eks. å bruke enorme summer på en etterutdanningsreform som er svært lite målrettet.
Arbeiderpartiet har hatt 10 år på seg til å forbedre norsk skole. Alle foreldre i dette landet vet at de har mislykkes. Høyre har en klar beskjed til velgerne: vi skal skape verdens beste skole. I morgen legger vi frem en handlingsplan for å gjøre skolen til verdens beste. Det har våre barn fortjent.»
