
HØYRES STORTINGSGRUPPE, 1. JUNI 1997
Stortingsrepresentant Per-Kristian Foss
Skatt på utenlandstillegget
Finansdepartementets behandling av utenlandstillegget for norske soldater i utlandet vil bli tatt opp i Stortinget i tilknytning til behandlingen av Revidert Nasjonalbudsjett. Et minstekrav fra Høyres side vil være at iverksettelsen av de endrede bestemmelser for skattlegging av utenlandstillegget utsettes til 1998. I mellomtiden må det eventuelt gjennomføres nye forhandlinger med personellet.
Jeg oppfatter de endrede skattebestemmelser som et klart avtalebrudd overfor det norske FN-personellet. Det må legges opp til en likeverdig behandling av alle typer norsk personell i offentlige utenlandsoppdrag. For få uker siden tok Høyre opp striden om skatt på utenlandstillegget for norske politifolk i FN-oppdrag i Hebron i Stortinget. Dette personellet ble innvilget skattefritt utenlandstillegg etter nærmere forhandlinger med justisdepartementet.
Det er all grunn til å kritisere regjeringen for manglende samordning av holdningen overfor norsk personell i FN-oppdrag. Det går rett og slett ikke an å foreta en ensidig forandring av avtalebetingelsene midt i en avtaleperiode. Saken minner om forslaget om kostbesparelse i hjemmet fra 1995. Også i denne saken måtte Regjeringen trekke forslaget tilbake, blant annet fordi det var i strid med avtalene med arbeidstagerne i staten.
I tilknytning til stortingsbehandlingen vil Høyre også få vurdert hjemmelen for Finansdepartementets avgjørelse om skatt på utenlandstillegget.
