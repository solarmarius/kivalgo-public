
26. mai 1997
Høyres Stortingsgruppe
Høyre vil skape verdens beste skole
Høyres leder Jan Petersen deltok i dag på overrekkelsen av et klassesett med PC'er fra AST Norway AS til Hellerasten skole i Oppegård. Jan Petersen uttalte at det initiativ som AST Norway AS har tatt i denne saken er meget positivt.
- Jeg håper at andre bedrifter vil føre videre denne stafettpinnen, sa Jan Petersen. Når man skal gjøre et krafttak for det norske skoleverket og med de investeringene dette fører med seg, er det viktig at næringslivet kan gjøre sin del for at skoleelevene skal få en tidsriktig undervisning.
- Datatettheten er ulikt fordelt i landet, der de minste kommunene med store kraftinntekter kan tilby elevene et godt tilbud, mens mange av de store kommunene har et dårlig tilbud. Høyre vil arbeide for å senke gjennomsnittstallet på antall tilgjengelige datamaskiner i den norske skolen fra ca 20 elever pr. maskin og ned på et nivå som nærmer seg det anbefalte antallet på 5 elever pr PC, uttalte Jan Petersen.
- Jeg vil til slutt utfordre Regjeringen og deres syn på norsk skolepolitikk. Informasjonssamfunnet stiller klare krav til skoleverket og Høyre mener at følgende oppgaver må løses for at vi skal få verdens beste skole:
* Høyre krever bedre etterutdanning for lærerne
* Høyre krever en tidsriktig undervisning
* Høyre krever flere undervisningstimer i grunnskolen, særlig med sikte på å styrke undervisningen i norsk og matematikk
