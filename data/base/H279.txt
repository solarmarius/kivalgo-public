
PRESSEMELDING 28. AUGUST 1996
Fra Høyres leder Jan Petersen
SENTERPARTIET med programforslag for varig opposisjonstilværelse
"Senterpartiets programforslag er i den grad uten sammenheng at det er vanskelig å ta på alvor. Det forslaget som partiet i dag har lagt frem bærer preg av at Senterpartiet tar mål av seg til å forbli i en varig opposisjonstilværelse etter valget og ikke ønsker å regjere," uttaler Jan Petersen i en kommentar til fremleggelsen av Senterpartiets programutkast.
Ikke på greip
Det er vanskelig å gi en karakteristikk av programmet fordi det er så usammenhengende at det ikke henger på greip. - Programmet tar mål av seg til å desentralisere beslutninger, men forslagene innebærer økt politisk styring av samfunnet. - Senterpartiet ønsker nullvekst og redusert oljeutvinning. Men samtidig skal de offentlige utgiftene økes kraftig. (Det må bety at folk flest får en kraftig nedgang i inntekt og levestandarden.) - Senterpartiet hevder å støtte en politikk som tjener småbedriftene. Samtidig skal næringslivet pålegges høyere skatter, og de reelle ønskene småbedriftene har blir oversett.
Programfester venstredreining
Lederen for Senterpartiets programarbeid, Marit Arnstad, har forut for lanseringen av programmet kalt det et radikalt forslag. Det dokumentet som nå foreligger viser at hennes og Lahnsteins politiske linje dominerer i Senterpartiet. Det moderate mindretallet i Senterpartiet har tapt kampen om politikken, noe som bør skape ettertanke hos ledelsen i Venstre og Kristelig Folkeparti.
Det radikale i forslaget er en nesegrus tro på tradisjonelle sosialistiske virkemidler om høyere skatter, mer offentlig styring og neglisjering av verdiskapningens og valgfrihetens betydning for velstandsutviklingen i samfunnet. Med dette er venstredreiningen i Senterpartiet programfestet.
