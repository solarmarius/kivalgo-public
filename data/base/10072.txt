
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
Anders Langes parti 1973
VI ER LEI AV
å bli utbyttet av statskapitalismen

Vi er lei av å betale størsteparten av våre inntekter i skatter, avgifter, moms.  Det hjelper ikke oss at rikere folk betaler mer.

Vi er lei av forslag som skal skru takstene opp på våre hus og leiligheter selvom rikere folk betaler mer.

Vi er lei av å høre om den progressive beskatning som bare innbringer cirka   350 millioner på 30 milliarders statsbudsjett.

Vi er lei av alle forslag til boformidlingsskatt.

Vi er lei av offentlig forkjøpsrett til våre hus og eiendommer.

Vi er lei av at det offentlige kan stjele våre eiendommer med en takst som  det setter selv og som  ikke kan appelleres. 

Vi er lei av at det offentlige kan båndlegge våre eiendommer i mange år uten   erstatning.

Vi er lei av friske folk som snyter på trygdene og dermed på oss andre.

Vi er lei av tvungen u-hjelp, bl.a. fordi mottakerlandene bruker 30 milliarder  dollars på rustninger.

Vi er lei av at 2000 millioner måtte skattebetalerne ut med de siste ti år  til u-land uten nevneverdig resultat.

Vi er lei av reklameforbud som må føre til inngrep i ytrings- og trykkefrihet.

Vi er lei av politikere som blander seg opp i hva vi skal drikke eller røke.

Vi er lei av skyhøye polpriser som gjør Norge til et hjemmebrenningsland.

Vi er lei av politikere som mener de eier våre penger og disponerer dem   som om det var deres egne.

Vi er lei av stortingsmenn som lar oss beholde så lite av lønnen at vi må  kreve mer gjennom våre organisasjoner.

Vi er lei av de tårnhøye offentlige budsjetter i et folk som ikke engang teller   fire millioner med stort og smått.

Vi er lei av å betraktes som umyndige barn som ikke selv kan stelle sine  penger.

ANDERS LANGES PARTI TIL STERK NEDSETTELSE AV SKATTER, AVGIFTER OG OFFENTLIGE INNGREP
VI VIL
VI VIL AT  alle skal få beholde mesteparten av sine inntekter og ikke betale en større del i skatter, avgifter og moms. Det hjelper ikke det store flertall at et fåtall rike betaler noe mer.

VI VIL AT våre hjem skal være våre hjem og ikke noe skatteobjekt.  

VI VIL AT det skal være lønnsomt å arbeide overtid uten at en progressiv beskatning skal ødelegge arbeidslysten. De 350 millioner som i dag bringes inn på et statsbudsjett på ialt  31 milliarder kan vi greie oss uten. Arbeidslysten er langt mer verdt.

VI VIL AT vi selv skal stå for salg og kjøp av våre boliger uten innblanding fra et offentlig byråkrati.  

VI VIL AT folk selv skal få bestemme til hvem de vil selge og fra hvem de vil kjøpe sine hjem. Staten behøver ikke  blande seg bort i det med offentlig forkjøpsrett.

VI VIL AT takster ved statlige tvangskjøp av våre boliger skal kunne appelleres til høyere instanser og at slike tvangskjøp når nødvendig skal være til full pris.  

VI VIL AT våre personlige eiendommer skal være våre og at staten ikke skal blande seg inn i vår bruk av disse. Hvis allikevel det i enkelte tilfelle er nødvendig, må staten yte full erstatning.

VI VIL AT  vårt trygdesystem skal virke slik at vi hjelper de virkelig syke, uføre og eldre. Trygdene skal ikke føre til fyll, dagdriveri, ran vold osv. og til utrygge byer slik som Oslo i dag.

VI VIL AT det norske folk skal delta i U-hjelp men på frivillig basis gjennom de organisasjoner folk selv vil  støtte. Statlig byråkratisert U-hjelp er ikke til U-landenes beste og bør derfor nedlegges. Dette vises ved at U-land årlig bruker 38 milliarder dollar (5 ganger vårt statsbudsjett) til rustninger.

VI VIL AT de som har varer å selge fritt skal få informere publikum om dette via reklame. Vi er selv i stand til å vurdere reklame og trenger ikke staten som formynder.

VI VIL AT folk selv skal få bestemme om de vil røke eller drikke. Det er galt at det store flertall hindres p.g.a. misbruk fra noen få.  

VI VIL AT våre polpriser skal være fornuftige og ikke lede til at vårt land blir et land hvor mange brenner hjemme. Det medfører at våre barn mister respekt for lov og rett ved å se sine foreldre brenne i strid med loven.

VI VIL AT våre politikere skal huske på hvem de får pengene fra slik at de ikke bruker dem som det var deres egne. Våre politikere er representanter og ikke formyndere.

VI VIL AT stortingsmennene skal la oss beholde så mye av vår egen lønn at vi ikke behøver  å tvinge gjennom inflasjonsskapende lønnskrav via våre organisasjoner.

VI VIL AT våre offentlige budsjetter skal bygge på det faktum at vi er knapt 4 millioner innbyggere og ikke være tårnhøye som om vi var et stort folk.

VI VIL AT folk skal få bestemme for seg selv der de kan, uten at staten påtar seg en formynderrolle. Staten er til for oss, vi er ikke til for at statsmakten skal vokse og vokse.  
Så sterkt vil vi dette at vi slutter mannjevnt opp om
ANDERS LANGES PARTI TIL STERK NEDSETTELSE AV SKATTER, AVGIFTER OG OFFENTLIGE INNGREP,
fordi
dette parti bygger på det VI VIL, samtidig som det erkjenner at partimedlemmene kanskje har forskjellig syn på andre spesielle saker og derfor lar representantene fremføre disse uten noen tvangsdirigering fra partiledelsen. VI håper at de som er enig med oss i det VI VIL, også vil slutte seg til oss eller støtte oss på en annen måte, gjerne med direkte bidrag til vår valgkamp. 

Evaluation Only. Created with Aspose.Words. Copyright 2003-2024 Aspose Pty Ltd.
