
Barents parlamentarikerkonferansen, Alta, 8. april 1999
Stortingsrepresentant Svein Ludvigsen (H)
Parlamentarikernes barneby på Kola
Svein Ludvigsen (H) foreslår på Barents parlamentarikerkonferansen i Alta at Nordisk Råd bidrar til etableringen av en SOS Barneby på Kola.
Det vil være et konkret tiltak fra oss priviligerte til dem uten privilegier, dersom vi politikere bidrar til at barn i dette området får tryggere oppvekstvilkår. De yngste er de som har det aller vanskeligst i den nøden som finnes i det nordlige Russland.
Svein Ludvigsen kom inn på flere tiltak som vil bidra til å skape et godt liv for innbyggerne i hele Barentsregionen, ikke minst for de yngre. Blant annet tok han til orde for å initiere et ungdomsprogram for utdanning, utveksling og nettverksbygging og oppfordret Nordisk Råd til å arrangere en større konferanse for ungdomspolitikere i Barentsregionen i Tromsø i år 2000.
Ludvigsen ønsker dessuten å gjøre Barentsregionen til en egen tiltakssone i Nord-Europa for å dra nytte av EUs nordlige dimensjon. Han holdt hovedinnlegget om kommunikasjon og utdanning og utveksling som grunnlag for samfunnsbygging i naboskapets ånd under Barentskonferansen.
Barentskonferansen samler drøyt hundre parlamentarikere fra alle de nordiske landene, Russland, urbefolkningene og andre til forhandlinger og debatt om samarbeidet i Barentsregionen.
