
Oslo, den 10. juni 1999
Sverre Hoddevik
Liten vilje økt til forutsigbarhet
og handlefrihet for kommunene!
Stortinget har nå vedtatt økonomiske retningslinjer for Kommune-Norge i 2000.
Høyre beklager at flertallet ikke er villig til å vedta kommunenes andel av skatteinntektene for 2000, slik at det blir lettere for kommunene å planlegge for neste år. Høyre foreslo å videreføre kommunenes skatteandel for 1999 i 2000, men fikk ikke flertall for det. Særlig skuffende er det at Arbeiderpartiet uttrykker ønske om å redusere kommunenes skatteandel ytterligere. En slik reduksjon vil svekke stimulansen for å legge til rette for lokal næringsutvikling.
Høyre er tilfreds med at vårt forslag om å avklare hva som skal skje med overgangsordningen for Rattsø-reformene fikk flertall. Det er viktig for kommunenes forutsigbarhet å avklare hva som skal skje med denne tapskompesasjonsordningen. Rattsø-reformene skulle føre til et mer rettferdig overføringssystem til kommunene og det er viktig ikke å undergrave denne reformen.
Høyre fremmet forslag om å omgjøre statlige øremerkede tilskudd i størrelsesorden 1 mrd kroner til frie inntekter for kommunene. Dette fikk dessverre ikke flertall og det er ille at Stortingsflertallet viser så liten vilje å øke kommunens handlefrihet. Høyre er også skuffet over at så få øremerkede tilskudd er lagt inn i prøveordningen der kommuner får mer av de statlige overføringene som frie inntekter . Sentrumspartiene og Arbeiderpartiet viser liten vilje til å foreta endringer som styrker det lokale selvstyret, det er for dårlig å vise til fremtidige utredninger, sier Sverre Hoddevik.
