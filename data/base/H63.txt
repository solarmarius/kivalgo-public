
Stortinget, 4. oktober 1995
fra Høyres stortingsgruppe
STATSBUDSJETTET - OPPLEGGET FOR KOMMUNENE
NYTT TILBAKESLAG FOR DET KOMMUNALE SELVSTYRE
For tredje år på rad reduserer regjeringen den kommunale skatteøren. Samtidig forsterkes den statlige styringen av kommunenes hverdag ved at bruken av øremerkede statlige overføringer øker. Staten forutsetter at enkelte kommunale avgifter skal øke mer enn prisstigningen. Endelig unnlater regjeringen å foreslå tiltak for å få et mer rettferdig økonomisk overføringssystem.
Kommunene mister ved regjeringens foreslåtte reduksjon av den kommunale skatteøren skatteinntekter på 2,1 milliarder kroner. Samtidig forutsetter regjeringen at kommunene skal få inn 5 pst. høyere gebyr- og avgiftsinntekter ved høyere eller mer utstrakt bruk av gebyrer innenfor en rekke områder, bl.a. kloakkavgifter.
De sterke omfordelingsmekanismene mellom norske kommuner fortsetter uendret selv om det forlengst er klarlagt at den eksisterende omfordeling er sterkt urettferdig og skaper en rekke "fattig-kommuner" særlig sør for Trøndelag. Regjeringen synes å være handlingslammet selv om statsråd Gunnar Berge har innrømmet at det urettferdige fordelingsmønsteret ikke kan fortsette.
Regjeringens utsagn om å effektivisere offentlig sektor forblir rene besvergelser. I praksis foreslår ikke regjeringen tiltak som kan bidra til at skattebetalerne får mer igjen for pengene. Hensynet til LO og snevre fagforeningsinteresser synes å veie tyngre enn hensynet til forbrukerne.
For nærmere informasjon, kontakt:
Stortingsrepresentant Tore Liltved: 22313045 eller
Politisk rådgiver Jan Birger Løken: 22313351
