
Pressemelding 30. september 1996
Høyres Hus, Oslo, 30. september 1996, kl. 12.30
Børge Brende, leder for Høyres programkomite
Presentasjon av forslaget til program for Høyre for stortingsperioden 1997 - 2001
Større kunnskapskrav og satsing på utdannelse som forutsetning for å møte morgendagens samfunn
Høyre betrakter utdannelse som det beste fordelingspolitiske virkemiddel vi har. Kunnskap og utdannelse er for mange en forutsetning for arbeid og inntekt. Men kunnskap og utdannelse er også en forutsetning for å gi hver enkelt av oss en kulturell identitet, etisk bevissthet og en forankring i varige verdier. Et samfunn i vekst krever mangfold, nytenkning og toleranse. Et fritt samfunn er best i stand til å møte store forandringer i samfunnet, men friheten fordrer normer og personlig ansvar hos den enkelte.
Høyres programkomité tar i sitt forslag til orde for å styrke skolen, og for å øke satsingen på forskning og høyere utdannelse. Høyre vil ha en skole med kunnskap og krav - der den enkelte elev gis maksimal faglig og personlig utvikling ut fra individuelle evner og behov. Virkemidlene er dels økte ressurser, men også en annen organisering og innretting av tilbudene. Høyres programkomité vil:
* Forsterke satsingen på basisfagene ved økt timetall på barnetrinnet.
* Innføre nasjonale faglige mål for hvert årstrinn i grunnskolen.
* Ha faglig fordypning på ungdomstrinnet tilpasset elevenes evner og anlegg.
* Legge større vekt på yrkesrettet teori, mindre på allmennfaglig teori, i yrkesutdannelsen, samt å tillate alternative løp med praksis rett fra grunnskolen.
* Større mangfold og større frihet til organisering, metode og pedagogikk på den enkelte skole skal ledsage de nasjonale kunnskapskravene.
* Fritt skolevalg og større innflytelse for foreldre og elever skal sikre større involvering fra foreldrene og et bedre samspill mellom skole og hjem.
* Ikke tvinge gjennom integrering av elever i tilfeller hvor dette ikke er til gavn hverken for elev eller skole.
* Styrke lærerutdannelsen og tilby systematisk etterutdannelse for lærere.
* Styrke vektleggingen av kvaliteten på høyere utdannelse etter at antallet studenter de senere årene har økt sterkt.
' Stimulere til økt satsning på etter- og videreutdannelse i bedriftene. Satsingen bør skje som følge av sammenfall mellom bedriftenes og de ansattes interesser, ikke gjennom sentralstyrte offentlige lovpålegg.
* Øke bevilgningene til naturvitenskaplig miljøforskning.
