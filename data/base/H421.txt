
Pressemelding, Høyres Stortingsgruppe, 13. august 1997
Jan Tore Sanner (H):
Gi lærerne dataopplæring
Høyre er bekymret over den manglende kunnskap norske lærere har innenfor informasjonsteknologi. Høyre mener at lærerne må få den kunnskapen som kreves for å forberede elevene til de utfordringer som de vil møte i samfunnet.
Høyre har i Stortinget stått i spissen for at skoleverket skal få ressurser til å gi lærerne bedre etterutdanning. For Høyre er det et mål at vi skal få verdens beste skole, derfor krever vi at Regjeringen gjør en kraftanstrengelse for at alle lærerene skal få den nødvendig kompetanse til å undervise og bruke informasjonsteknologi.
Skal vi skape verdens beste skole må elevene ha det verktøyet de trenger for å få en tidsriktig undervisning. Høyre vil arbeide for å senke gjennomsnittstallet på antall tilgjengelige datamaskiner i den norske skolen fra 20 elever pr. maskin og ned på et nivå på 5 elever pr. PC.
Bruk av PC'er i undervisningen bør stå sentralt, men først og fremst som et hjelpemiddel for elever og lærere for å styrke kunnskapsformidlingen i kjernefagene. På denne måten vil elevene kunne lære seg å bli fortrolig med en datamaskin og bruken av denne gjennom tekstbehandling, søking på internett, regneark, CD-rom og kommunikasjon med andre mennesker.
