
Stortinget, 27. november 1997
Pressemelding fra Ole Johs Brunæs, stortingsrepresentant Høyre
Brunæs appellerer til regjeringen om større veisatsing.
I finansdebatten i Stortinget 27. november uttalte Brunæs seg bl. a. om:
- Veisatsing:
Hvis en prosessbedrift dimensjonerer sine rørsystemer for små, så stopper prosessen. Hvis våre samferdselsårer ikke holder mål, påfører vi oss vanskeligheter i form av dårligere miljø, forverret økonomi og dårlig sikkerhet mot ulykker og skader. Store deler av vårt næringsliv er helt avhengig av god infrastruktur som er helt avgjørende for vår bosetting og et spredt næringsliv som er der befolkningen er.
Høyre holder sine løfter som vi sto sammen med Kristelig Folkeparti og Senterpartiet om i samferdselsplanene i juni dette år. Høyres alternative budsjettforslag følger opp Stortingets flertall fra behandlingen av Norsk vei- og veitrafikkplan for 1998-2001 til punkt og prikke.
Jeg skal ikke legge skjul på at vi i Høyre er svært skuffet over at Kristelig Folkeparti og Senterpartiet ikke ved denne anledning står ved sine løfter, og torpederer sin egen politikk.
Vi har en rekke veiprosjekter det er særdeles lønnsomt å investere i for samfunnet og som vil gi ulykkesreduksjoner og miljøgevinster i stort omfang. Jeg har vanskelig for å forstå flertallets vegring mot å foreta de svært viktige investeringene for å løsne de største trafikkproppene. Vi vil så sterkt vi kan appellere til den åpenbare fornuft i å få samfunnsårene til å fungere.
- Næringslivet:
Næringslivet er fundamentet for velferd og offentlig virksomhet. Derfor er det avgjørende at næringslivet får likeverdige konkurransevilkår som i andre land. De korrektiver som under påtrykk fra Høyre nå gjøres i forhold til Jagland-regjeringens skattepolitikk overfor bedriftene er helt nødvendige for å sikre norske bedrifters videre eksistens og utvikling.
Jeg vil gjerne understreke at etter vårt syn er en utvidelse av sykelønnsperioden for arbeidsgivere i en tid med en uakseptabel vekst i sykefraværet, å gå i gal retning. Her er nytenkning helt nødvendig både på sykelønnsordningene og på situasjonen på arbeidsplassene.
- Skipsfart:
Forutsigbarheten for refusjonsordningene for sjøfolk er meget viktig for de som satser utdanning og yrkeskarriere på norske skip. For utviklingen i hele vår marine virksomhet er denne ordningen et vesentlig ledd i rekruttering av mennesker med nødvendig kompetanse. Dette er næringer der Norge vel er eneste nasjon med så bred kompetanse som vi har her til lands. Derfor er det viktig at denne ordningen nå bringes videre, og så håper jeg vi slipper flere omkamper på dette området.
- Tolletaten:
Til slutt vil jeg minne om den betydelige økning av fergetrafikken og lufttrafikken vi har fra Telemark og Vestfold mot utlandet. Jeg vil be finanskomiteen se til at Tolletaten gjøres i stand til å ta seg av denne trafikkøkningen på forsvarlig måte.
