
15. desember 2000
Høyres Stortingsgruppe
Jan Tore Sanner
OLJEMELDINGEN  UTILSTREKKELIG FOR Å MØTE UTFORDRINGENE
Regjeringens forslag til omlegging av SDØE og delprivatisering av Statoil er et skritt i riktig retning, men er utilstrekkelig for å møte de utfordringene petroleumsvirksomheten og Statoil står overfor, sier Jan Tore Sanner i en kommentar.
Høyre mener at 1/3 av Statoil bør privatiseres i første runde og at den vesentligste andelen av dette skal selges på børs. Høyre vil også at det skal legges til rette for småaksjonærer. På lang sikt mener Høyre at staten ikke behøver å sitte med mer enn 34 prosent av aksjene i Statoil.
Arbeiderpartiets forslag er et skritt i riktig retning, men Høyre vil advare mot et så omfattende statlig eierskap som Arbeiderpartiet fortsatt legger opp til fordi det vil kunne redusere verdien på selskapet og redusere Statoils handlingsfrihet.
Høyre mener at staten i hovedsak bør beholde andelene i de store olje og gassfeltene, men at det er hensynet til verdiskapingen på sokkelen som må avgjøre hvor stor andel av de øvrige feltene som skal beholdes på statens hånd og hvor mye som kan selges til Statoil, Hydro og de utenlandske selskapene.
Det er ønskelig å etablere et bredt oljepolitisk kompromiss i Stortinget. Høyre vil ta imot regjeringens samarbeidsinvitasjon.
