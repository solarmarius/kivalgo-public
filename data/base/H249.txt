
Stortinget, 20. november 1996
Pressemelding fra Siri Frost Sterri - Høyre
Bostedsregistrering av studenter
- Kirke-, utdannings- og forskningskomiteen har bedt statsråd Sandal igangsette en offentlig utredning av spørsmål knyttet til folkeregistrering av studenter, ansvaret for velferdstiltak, rettigheter til sosialhjelp, helsetjeneste og tilrettelegging for boliger og barnehager for studenter. Dette handler om viktige prinsippspørsmål knyttet til studenters rettigheter som borgere på linje med den øvrige befolkning her i landet», sier Siri Frost Sterri.
- Jeg vet ikke hvilket mandat Roger Gudmundseth har til å forsøke og avblåse en slik debatt med henvisning til at små kommuner kan miste store inntekter hvis studenter skal bostedsregistreres i studieoppholdskommunen fremfor som nå i foreldrenes bostedskommune. Uansett er hans synspunkter en fullstendig avsporing av den viktige prinsippdebatten Høyre ønsker å få utredet grunnlaget for, og som har tverrpolitisk oppslutning i Stortinget, fortsetter Siri Frost Sterri.
- Eventuelle konsekvenser av en systemendring som gjør det mulig for studentene å bostedsregistrere seg i studieoppholdkommunen må vi finne praktiske og økonomiske løsninger på. Det vil omfatte såvel regler for tildeling av reise- og borteboerstipend i Lånekassen som endringer i inntektssystemet for kommuner og fylker, sier Siri Frost Sterri.
- Dette må ikke hindre den utredning og debatten Høyre ønsker å reise på prinsipielt grunnlag for å få gjennomført en slik systemendring, avslutter Siri Frost Sterri.
