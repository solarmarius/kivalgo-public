
Oslo, den 31. mai 1999
Annelise Høegh, Høyres helsepolitisk talskvinne:
- Høyre kritiserer helseministeren for manglende oppfølging av Lønning II
Lønning II-utvalget la frem sin innstilling om prioritering i helsevesenet i 1997. Regjeringen har ennå ikke fulgt opp denne. I spørretimen onsdag 2. juni etterlyser Annelise Høegh, Sonja Sjøli og Inge Lønning gjennom tre spørsmål handling fra helseministeren når det gjelder prioritering av helsetjenester.
"Debatten om prioritering i helsevesenet har ikke blitt mindre aktuell siden Lønning II-utvalget la frem sin innstilling", mener Annelise Høegh. "En rivende medisinsk-teknologisk utvikling og økte forventninger til helsevesenets tilbud reiser vanskelige spørsmål om hvilke helsetjenester det offentlige skal dekke, og hva folk må betale for selv. Jeg forventer at helseministeren svarer på disse spørsmålene, og ikke skyver dem fra seg fordi de kan være ubehagelige".
Lønning II-utvalget foreslo å etablere representative faggrupper som oppnevnes av Statens helsetilsyn for å gi anbefalinger om prioritering innen sine fagfelt. Det ble også foreslått å etablere et uavhengig og tverrfaglig sammensatt permanent utvalg for prioritering mellom pasientgrupper. "Høyre støtter disse forslagene. Prioritering handler om vilje til å sette det viktigste først. Inntil helseministeren tar tak i dette, vil helsevesenet preges av utilsiktede snarere enn tilsiktede prioriteringer. Det er ikke pasientene tjent med", sier Annelise Høegh.
