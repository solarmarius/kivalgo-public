
Stortinget, 22. november 1996
Pressemelding fra Kristin Krohn Devold, St. repr. Høyre
Arcus-direktørens avvisning av konkurranse-tilsynets velbegrunnede kritikk vitner om respektløshet for samfunnets spilleregler
Høyre reagerer sterkt på Arcus-direktør Kjell Frøyslids avvisning av Konkurransetilsynets konklusjoner i Aftenposten 22. november. Konkurransetilsynets konklusjoner innebærer nederlag på alle punkter for statseide Arcus Distribusjon. Konklusjonen er tilsvarende gledelig for Arcus' konkurrenter som fremhever at det statseide selskapet ikke kan ha særfordeler, men at konkurransen må foregå på like vilkår.
«Jeg synes det er oppsiktsvekkende at Arcus-direktøren avviser en så kontant og faglig tung kritikk med å påstå at Konkurransetilsynets konklusjon dreier seg om misforståelser. Dersom noen her har misforstått, så må det jo være Frøyslid selv, som har brukt skattepenger til konkurransevridende markedsstøtte» sier Kristin Krohn Devold, Høyre-representant i Næringskomiteen.
Høyre minner om ESAs foreløpige konklusjon på klagen mot Arcus, der ESA har sagt at Arcus' bruk av omstillingsmidler til markedsstøtte må anses som ulovlig statsstøtte. ESA påpeker at det er en reell mulighet for at Arcus må betale tilbake statsstøtten til staten dersom det viser seg at midlene er anvendt til driftsstøtte.
Kontakt Kristin Krohn Devold på telefon 22 31 31 97 for nærmere informasjon.
