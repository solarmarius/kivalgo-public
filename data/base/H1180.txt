
Stortinget, 11. mai 2001
Per-Kristian Foss
Stø kurs mot skyhøye skatter og avgifter
"Stoltenberg-regjeringen bekrefter at Ap ønsker stø kurs med skyhøye skatter og avgifter og en stadig større offentlig sektor. I Revidert nasjonalbudsjett opprettholder Regjeringen tidenes kraftigste økning i skatte- og avgiftsnivået, samtidig som veksten i de offentlige utgiftene øker mer enn det som ble vedtatt i budsjettforliket mellom Ap og sentrum," sier Per-Kristian Foss i en kommentar til Revidert nasjonalbudsjett som ble lagt frem i dag. Hovedtrekkene i Regjeringens opplegg er uendret skatte- og avgiftsnivå, samtidig som veksten i de offentlige utgiftene går opp fra 2 1/2 pst i budsjettforliket til 2 3/4 pst. i Revidert nasjonalbudsjett.
"En ting kan i hvert fall sies om Regjeringens forslag; - det er ikke et budsjett for lavere rente. Anslagene for prisstigningen økes, men Regjeringen fortsetter likevel å øke utgiftene og opprettholder skatte- og avgiftsnivået," fortsetter Foss, som også er bekymret for at vekstanslagene for Fastlands-Norge justeres ned. "Det er all grunn til å frykte at OECD får rett i sine anslag om at Norge får svært lav vekst i årene som kommer. Regjeringen ser ikke ut til å ha noen klar strategi for hvordan de vil løse denne utfordringen," fortsetter Foss.
Utover dette har Revidert nasjonalbudsjett knapt noen politisk profil. Stortingets vedtak om økt statstilskudd til barnehager og tilskudd til FoU i næringslivet følges opp, selv om Regjeringen ikke går langt nok til å nå målene.
"Jeg er også skuffet over at det gis så få avklaringer for merverdiavgiftsreformen. Det er lite i Revidert nasjonalbudsjett som kan bidra til å rydde opp i det kaos som råder, kort tid før reformen skal gjennomføres. Jeg vil derfor oppfordre de andre partiene på Stortinget til å støtte Høyres forslag om å utsette hele reformen," sier Foss.
"Det er også skuffende at Regjeringen ikke foreslår noen endringer på toppskatt eller avgifter. Statsministeren har varslet at han synes dagens innslagspunkt i toppskatten er altfor lavt. Likevel gjør han ikke noe med det når sjansen er der. Det har også kommet signaler fra Arbeiderpartiet om at særavgiftene er høye. Det eneste som er i Revidert nasjonalbudsjett er imidlertid et forsøk på bagatellisere grensehandelen. Revidert nasjonalbudsjett bekrefter at Arbeiderpartiet ikke har noe som helst ønske om lavere skatter og avgifter," avslutter Foss.
