
22.AUGUST 1997
Fra Per-Kristian Foss, Høyre
Regjeringens eierskapsmelding : riktige spørsmål - gale svar
Eierskapsmeldingen krever motmelding
Internasjonaliseringen av næringsliv og kapital, samt utvikling av kunnskapsbasert verdiskapning er viktige utfordringer for det norske samfunn. Spørsmålene er gode, men svarene er gale i regjeringens eierskapsmelding.
Regjeringens behandling av de grunnleggende konfliktene som ligger i statens mange roller er lettvint. Regjeringen unnlater å ta opp de virkelige utfordringene for norsk kapitaldannelse: den voldsomme kapitaloppbyggingen på statens hender og rammebetingelsene for privat eierskap.
Regjeringens eierskapsmelding krever derfor en motmelding som kan sette de viktige spørsmålene på dagsorden. Høyre har lenge forberedt en omfattende dokumentasjon av statlig eierskap og rollekonflikter. Denne vil bli presentert til uken sammen med en strategi for økt privat eierskap.
Jagland tøver
Jagland uttalte i NRKs TV-utspørring at Regjeringens satsing på økt statlig eierskap i næringslivet er en del av en internasjonal utvikling. Dette er ikke en riktig beskrivelse. Den internasjonale utviklingen går i retning av å privatisere de store offentlige bedriftene og redusere statens direkte innflytelse i næringslivet. Det er ikke land i dag med blandingsøkonomi som ønsker seg i statskapitalisistisk retning
Norsk eierskap
Privat eierskap må ligge til grunn for et stabilt norsk eierskap. Høyre ser ingen grunn til å opprette nye ordninger som utvider det omfattende statlige eierskapet i norsk næringsliv i en situasjon der den virkelige utfordringen er å lage bedre rammevilkår for privat kapitaldannelse.
Privatisering, ikke sosialisering
En ny borgerlig regjering der Høyre utgjør tyngdepunktet må sikre at norsk næringsliv får rammebetingelser som premierer privat kapital som settes inn for å skape verdiskapning og arbeidsplasser i Norge. Omfattende privatisering av statlige eierandeler kan slik sett gi rom både for økt privat norsk eierskap og økonomisk grunnlag for å styrke privat norsk eierskap.
