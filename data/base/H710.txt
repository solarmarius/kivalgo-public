
Oslo, den 23. oktober 1998
Forslaget til Den Norske Nobelkomite følger vedlagt.
Den Norske Nobelkomite
Drammensveien 19
0255 Oslo
Pressemelding fra stortingsrepresentantene Ingvald Godal og Bjørn Hernæs.
Nobels fredspris i 1999 bør tildeles NATO!
Den 4. april 1999 feirer NATO sitt 50 års jubileum. Til dette jubileet forbereder NATO samtidig å kunne ønske tre nye medlemsland velkommen i alliansen.
Etter vår mening er NATO en nesten selvskreven kandidat til Nobels fredspris 1999.
Forslag om at Nobels fredspris for 1999 tildeles NATO
Undertegnede stortingsrepresentanter vil med dette foreslå at Nobels fredspris for 1999 blir gitt til North Atlantic Treaty Organization, NATO.
Den 4. april 1999 er det 50 år siden NATO ble stiftet. Det var høye mål som ble satt for organisasjonen.
«De stater som er parter i denne traktat bekrefter på ny sin tro på formålene og grunnsetningene for De forente nasjoners pakt og sitt ønske om å leve i fred med alle folk og alle regjeringer»
NATO ble umiddelbart en suksess. Gjennom 50 år har alliansen vist seg som det helt sentrale sikkerhetspolitiske instrument for medlemslandene hva angår det å beholde fred og frihet. Alliansen har vist sin ikke-aggresive holdning og sin forpliktelse til å finne fredelig løsninger på uoverensstemmelser. I den kalde krigen stod landene i NATO urokkelig sammen.
Etter murens fall, under toppmøtet i London våren 1990, viste NATO sin tilpasningsdyktighet ved å utvikle et nytt strategisk konsept som var tilpasset den nye sikkerhetspolitiske situasjonen i Europa. De landene som hadde gjenvunnet sin nasjonale uavhengighet kunne derfor stå i kø for å bli medlemmer i alliansen. Det at FN, om nødvendig, bruker NATO for å sette sine vedtak igjennom, viser den høye respekt som alliansen nyter.
Vi mener at NATOs bidrag gjennom 50 år til bevaring av freden er helt enestående. Det vil derfor være et synlig håndslag, både til den freden alliansen så avgjørende har bidratt til gjennom disse 50 årene, og til de fredsbevarende og fredsopprettende operasjoner alliansen vil måtte bidra med i fremtiden, at NATO blir tildelt Nobels fredspris for 1999.
