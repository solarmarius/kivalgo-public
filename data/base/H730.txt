
Høyres Stortingsgruppe, 26. mars 1998
Erna Solberg, Høyres kommunalpolitiske talskvinne:
Høyreseier for forslag som begrenser statlig overprøving av lokale vedtak!
- Det er gledelig at et flertall på Stortinget sluttet seg til forslag fra Høyre som har til hensikt å begrense statlige myndigheters mulighet til å overprøve lokale demokratiske vedtak. Ikke minst har Venstres miljøvernminister de seneste månedene vist en overivrighet i å forsøke å overprøve lokaldemokratiet gjennom bruk av fullmaktene i plan- og bygningsloven.
Dette sier Høyres kommunalpolitiske talskvinne Erna Solberg i en kommentar til at Stortinget etter debatten om lokaldemokrati vedtok tre Høyreforslag som har til hensikt å begrense detaljstyringen av kommunene . Etter dagens vedtak må Regjeringen:
* foreta en gjennomgang av Plan- og bygningsloven for å forenkle og begrense statens mulighet til å gripe inn overfor lokale reguleringsvedtak. Det omdiskuterte begrepet nasjonale interesser skal defineres klarere.
* det skal utarbeidet et program for gjennomgang av sektorregelverk som stiller detaljkrav overfor kommunene .
* Og det skal utredes endringer i fylkesmennenes arbeidsoppgaver slik at det konserteres om legalitetskontroll og ikke skjønnsutøvelse.
- Vi får nesten daglig inn eksempler på at statlige myndigheter overprøver lokale vedtak, ikke minst ser det ut til at Venstres statsråder har glemt partiets tradisjon om lokaldemokrati. Nesten ingen utbygging er nå for liten til at den defineres som å være av nasjonal interesse.
