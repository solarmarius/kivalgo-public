
1. november 2000
Høyres Stortingsgruppe
Stortingsrepresentantene Børge Brende og Kjellaug Nakkim:
Høyre med kraftige skatte- og avgiftslettelser
Høyre foreslår store skatte- og avgiftslettelser neste år. I forhold til Regjeringens forslag gir Høyres alternative statsbudsjett for 2001 en reduksjon i skatte- og avgiftsnivået på 19,4 mrd. kroner. Budsjettvirkningen for 2001 blir nesten 15 1/2 mrd. kroner. Regjeringens forslag om skatte- og avgiftsøkninger på mer enn 12 mrd. kroner for 2001 savner sidestykke i nyere norsk historie. Høyre går mot økningen, og foreslår i stedet skatte- og avgiftslettelser på 7 1/2 mrd. kroner.
Regjeringen har sagt klart i fra at de massive skatte- og avgiftsøkningene skal sørge for at offentlig sektor fortrenger husholdningers, bedrifters og frivillige organisasjoners andel av økonomien. Resultatet er at stadig flere beslutninger flyttes fra enkeltmennesker til offentlige myndigheter, og at verdiskapingen svekkes. Slik undergraves valgfriheten og velferden i samfunnet. Høyres skatte- og avgiftslettelser for 2001 vil snu denne utviklingen, sier stortingsrepresentant Børge Brende.
Lavere skatter og avgifter for alle
Høyre reduserer skatten for lønnsmottakere med lave inntekter gjennom å utvide lønnsfradraget. Forslaget betyr lavere betalt skatt for alle lønnstakere, redusert marginalskatt for lave inntekter og gjør det mer lønnsomt å arbeide fremfor å motta trygd. Høyre mener det skal lønne seg å jobbe. Høyre støtter utvidelsen av minstefradraget og avviser Regjeringens forslag til økt el-avgift, noe som gir en besparelse på ca. 250 kroner for en vanlig husholdning. Barnefamiliene kommer også bedre ut med Høyres opplegg. Høyre foreslår i tillegg å redusere bensinavgiften med 83 øre per liter allerede fra 1. januar, ikke først fra 1. juli slik Regjeringen foreslår.
Høyre foreslår å heve innslagspunktet i toppskatten fra 289.000 til 300.000 kroner. Det sikrer at arbeidere med en gjennomsnittlig lønnsinntekt, beregnet til 300.000 kroner i 2001, ikke må betale toppskatt. Toppskatten har etter hvert blitt en skatt som urettmessig rammer folk flest og reduserer belønningen for ekstra innsats. Høyres alternative statsbudsjett betyr skatte- og avgiftslettelser for alle.
Vern om verdiskaping og velferd
Stoltenberg-regjeringens budsjettforslag er det mest næringsfiendtlige som er lagt frem på mange tiår. Når statsbudsjettet gjøres opp med skatte- og avgiftsøkninger i en slik størrelsesorden, er det minst like ødeleggende for konkurranseutsatt næringsliv som en løssluppen finanspolitikk med påfølgende kostnadsvekst og renteøkninger. Stoltenberg-regjeringens budsjettforslag er derfor uansvarlighet av første klasse, sier Brende.
Høyre avviser samtlige skatte- og avgiftsøkninger på bedriftene. Det betyr bl.a. at Høyre går imot konjunkturavgiften, mot dobbelt skatt på utbytte, mot forverringene i delingsmodellen og mot avgiftsøkningene. Konjunkturavgiften alene øker bedriftenes lønnskostnader med 6,8 mrd. kroner. Skatten på aksjeutbytte og forverringene i delingsmodellen gjør det mindre interessant å investere i norsk næringsliv.
 For å redusere næringslivets transportkostnader vil Høyre redusere dieselavgiften til svensk nivå fra 1. januar. Høyres nei til økt el-avgift og forslag om lavere svovelavgift er samtidig viktig for norsk industri. Høyre avviser merverdiavgift på overnattingstjenester og persontransport og mener merverdiavgiftsreformen bør gjennomføres adskilt fra den øvrige budsjettbehandlingen. Kortsiktige statsfinansielle behov må ikke få avgjøre utfallet av et så viktig spørsmål, sier stortingsrepresentant Kjellaug Nakkim.
På samme måte må den varslede omleggingen av bedriftsbeskatningen fra 2002 utredes grundig. For å sikre at eventuelle endringer av skattesystemet skjer på et solid, faglig grunnlag inviterer Høyre sentrumspartiene til å gå sammen om en ny skattekommisjon.
Høyre går mot Regjeringens omlegging av formuesskatten som innebærer at ikke-aktive eiere får en kraftig skatteøkning. Sammen med utbytteskatten fører økningen til en dramatisk forverring av næringslivsinvesteringer som spareform. Konsekvensene i form av færre investeringer og mindre nyskaping blir svært alvorlige. Som et første skritt på veien mot full avvikling av formuesskatten foreslår Høyre å redusere den laveste satsen 0,9 til 0,8 pst. Høyre foreslår samtidig å øke fribeløp i arveavgiften til 400.000 kroner, noe som vil redusere kostnadene ved generasjonsskifter i familiebedrifter.
