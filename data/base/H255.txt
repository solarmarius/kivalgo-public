
Beitostølen
22. juni 1996, kl. 10.30
Jan Petersen
Unge Høyres Landsmøte
 Nei til ny skatt på leieinntekter i eget hus
Høyre ønsker at den enkelte og familien skal ha større frihet. Staten skal ikke forsyne seg med makt ved å legge skatt på alt den ser.
Regjeringen legger nå grunnlaget for betydelig skjerpet boligbeskatning i årene fremover, gjennom å mangedoble ligningstakstene for de aller fleste boliger i Norge. En teoretisk sammenligning av boligskatt opp mot andre skatteformer gir ikke så mye mening. For ingen innbiller seg vel at Ap. vil ta initiativ til å sette ned andre skatter fordi boligskatten går opp?
Svært mange nordmenn står overfor faren for høyere skatt  fordi de har prioritert hus og hjem høyt. Med Ap. ved roret kan vi si det så enkelt: Mer boligskatt betyr mer skatt. Det betyr mer makt for staten  mindre for familien.
Et spesialproblem med Ap.s offensiv for mer boligskatt er at de vurderer å innføre skatt på inntekter når en del av en bolig leies ut. Den som har vært på leiemarkedet vet at leieinntekter er skattefritt så lenge det ikke er mer en halvparten av boligen som leies ut. Dette kan det nå bli en slutt på, og i boligskatt-meldingen drøftes det inngående hvordan dette kan gjøres.
Høyre går imot denne nye skatten, som kan ramme hardt og urettferdig.
* Studenter og andre unge mennesker vil få dyrere husleie.
* Færre av dem som har plass til overs vil finne det bryet verdt å leie ut.
* Mange som har basert et boligkjøp på muligheten til å skaffe seg skattefrie leieinntekter vil gå på en smell.
AUF og Marte Gerhardsen gjorde igår et stort nummer av at «de unge skal ta de gamle,» slik Dagbladet skrev. Hvis hun mener det hun sier får hun begynne med å gå løs på sin egen regjering.
