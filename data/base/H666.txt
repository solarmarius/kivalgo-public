
Pressemelding, 17. februar 1998
Osmund Kaldheim
Økt valgfrihet for lokalsamfunn, familiene og den enkelte
Økt valgfrihet for lokalsamfunn, familiene og den enkelte står sentralt i utkastet til Lokalpolitisk plattform for Høyre. Bl. a. foreslås det en ny finansieringsordning for kommunene hvor øremerkede tilskudd er fjernet. Samtidig bør kommunene få anledning til å redusere eller øke den kommunale skattesatsen. Utkastet vil også åpne adgang til bindende lokale folkeavstemninger.
Innen skolepolitikken foreslås det bl. a. at elever og foreldre skal anledning til å velge grunnskole der det er økonomisk og praktisk mulig. Det skal også bli lettere å bytte klasse. For å fremme en positiv satsing på lærerne lønns- og arbeidsforhold foreslås at forhandlingsretten for lærerne overføres fra stat til kommune.
Utkastet til lokalpolitisk plattform vil øke valgfriheten for de eldre. I stedet for å frata eldre inntil 85 % av inntektene ved innleggelse på institusjon, vil man at de eldre selv skal beholde egen inntekt og betale for de tjenester man ønsker. For å sikre at alle får de tilbud de har behov for, bør det gis økt økonomisk tilskudd.
Forslaget til Lokalpolitisk plattform ble diskutert på partiets sentralstyremøte tirsdag og skal nå til høring frem til behandling på Høyres landsmøte i Haugesund 27. - 29. mars.
Her er hovedsakene i forslaget til Lokalpolitisk plattform:
Fornyelsesprogram for bedre skoler, sykehus og eldretilbud
Kommunene skal løse de viktigste oppgavene først: helse, eldre og skole. Det viktigste er at jobben blir gjort. Kvalitet skal sikres gjennom konkurranse. Du som velger er sjefen. Du skal ha rett til å velge som elev, mor eller far, pasient eller eldre. Makt skal flyttes fra stat og kommune til deg som innbygger. Høyre vil modernisere kommunene for at folk flest skal få bedre tjenester og større innflytelse på sitt eget nærmiljø.
Kunnskapsskolen
Resultater og kvalitet i undervisningen slik at elevene utvikler faglige og sosiale ferdigheter er hovedinnholdet i kunnskapsskolen. Høyres mål er at norsk skole skal være best i verden etter internasjonale mål i basisfagene. Derfor foreslås mål for kvalitet i skolen, flere timer til norsk engelsk og matematikk samt større frihet for den enkelte skole til å nå kvalitetsmålene. For å gi mer innflytelse til elever og foreldre vil Høyre åpne for valg av grunnskole der hvor det er økonomisk og praktisk mulig. For å sikre elevene gode læringsmuligheter skal det bli lettere å bytte klasse. Integreringsideologien skal erstattes av gode løsninger for den enkelte og for klassen som helhet. For å tiltrekke og beholde gode lærere må lønns- og arbeidsforholdene være gode og gi mulighet for å belønne oppnådde resultater. En positiv satsing på lærernes lønns- og arbeidsforhold kan best skje ved at forhandlingsretten for lærerne overføres fra stat til kommune som har budsjettansvaret for grunnskolene og videregående skoler.
Statlig ansvar for sykehusene
Staten overtar ansvaret for sykehusene. Ansvaret for sykehustilbudet blir dermed direkte under Regjering og Storting. Statlig ansvar bør kombineres med nye styringsformer slik at sykehusene får en friere stilling, finansieringssystemene belønner rask og riktig behandling av pasientene. Hindringer for effektiv utnyttelse av helsekronene må fjernes enten det er fylkesgrenser eller politiske reguleringer.
Verdig alderdom
For dagens 80-90 åringer vil Høyre sikre en rask utbygging av tilbud og tjenester slik at alle er trygge for at de får et forsvarlig tilbud når behovet melder seg. For morgendagens eldre vil Høyre i tillegg gi valgfrihet mellom ulike tjenester og tilbud. Eldre blir da oppdragsgiver i stedet for klient. I stedet for å frata eldre inntil 85 % av inntektene ved innleggelse på syke- og aldershjem, vil Høyre at den eldre selv skal beholde egen inntekt og betale for de tjenester man ønsker. For å sikre at alle får de tilbud de har behov for gis det økt økonomisk tilskudd, f. eks. bostøtte. Modellen praktiseres i Danmark. For personer som ikke selv kan velge tjenester skal trygghet og kvalitet sikres gjennom krav til tjenesten, høy faglig standard og samarbeid med pårørende.
Trygghet og kvalitet
For å gi brukerne av kommunale tjenester en sterkere stilling vil Høyre at det skal utarbeides tjenestebeskrivelser som sier hva brukerne kan forvente seg av tjenesten og hva som ikke er omfattet. Høyre vil ha en oppmykning av Plan- og bygningsloven for at det skal være lettere for folk flest å bygge eget hus. Høyre vil ha en mer rettferdig betaling for kommunale avgifter og gebyrer og foreslår derfor betaling etter forbruk og lik pris for like tjenester. I mange kommuner betales f. eks. vann- og kloakkavgift etter husets størrelse ikke etter forbruk.
Konkurranse er et viktig verktøy for Høyre. Partiet vil bruke konkurranse for å oppnå bedre kvalitet på tjenester kommunen har ansvaret for, mer igjen for hver offentlig krone og økt valgfrihet for folk flest. For å sikre effektiv og rettferdig konkurranse må gode sammenligningsgrunnlag utarbeides. Det vil være nødvendig for kvalitetsforbedringer på områder hvor konkurranse ikke er praktisk mulig.
Fornyelse av lokaldemokratiet
Det lokale folkestyret er truet at økt statlig detaljregulering. Fortsettes denne politikken kan staten overta kommunenes oppgaver og ansvar. Høyres motoffensiv bygger på at beslutninger skal treffes nærmest den det gjelder. Høyre tar parti for grasrota og nærmiljøene mot statlig overstyring. Høyre ønsker ny finansieringsordning for kommunene hvor øremerkede tilskudd er fjernet. Lover og regler endres slik at flere spørsmål avgjøres lokalt. Kommune får trygghet for at de kan redusere eller øke den kommunale skattesatsen uten endringer i statlige tilskudd. Høyre vil konsekvent arbeide for lavest mulig kommunal skatt. Folk flest får mer å si ved at Høyre åpner adgang til bindende lokale folkeavstemninger. Det åpnes for at ordføreren kan være øverste administrative sjef i kommunen og ha instruksjonsrett overfor administrasjonen, men samtidig stå ansvarlig for kommunestyret.
Alternativet til fylkeskommunen
Fylkeskommunen har ingen bred folkelig forankring. Høyre vil avvikle fylkeskommunen. Alternativet er at staten overtar ansvaret for sykehus og fylkesveier. Kommunene overtar øvrige oppgaver. Mindre kommuner samarbeider om oppgaver som den enkelte kommune mener er for stor å løse alene. Målet er bedre tjenester og tydeligere folkevalgt styring ved at folk forholder seg til kjente organ som kommunestyret og Stortinget.
