
Pressemelding, 8. august 1997
Jan Petersen åpner ANSAs generalforsamling:
Krever valutakompensasjon og større valgfrihet for studentene
Jan Petersen åpnet fredag ettermiddag generalforsamlingen til ANSA (Association of Norwegian Students Abroad). Han understreket i den forbindelse betydningen av at tusener av norske ungdommer studerer i utlandet:
- Utenlandsstudentene kombinerer to elementer som jeg er viktig for fremtiden: behovet for kunnskap og behovet for et internasjonalt perspektiv. I Stortinget har Høyre vært primus motor i arbeidet for å legge forholdene til rette for disse studentene slik at alle gis like muligheter til å reise ut.
- Vi ser likevel altfor ofte at norsk byråkrati legger hindringer i veien for mennesker som tar sjanser og vil studere utenlands. Lånekassens håndtering av vårens valutauro illustrerer dette altfor godt. Denne høstens utbetalinger er beregnet ut fra valutakursene i desember-januar. I mellomtiden har imidlertid pundet steget med 15 % og dollaren med 17,5 %. Det betyr at studentene lider økonomiske tap. Lånekassen gjør dette til tross for at Høyre fikk Undervisningskomiteen til å be Lånekassen korte ned tiden mellom fastsettelse og utbetaling. Det må tross alt være mulig i dagens IT-samfunn. Når denne situasjonen likevel er oppstått, må vi hjelpe studentene. Høyre vil derfor gå inn for en ekstraordinær kompensasjon til de studentene det gjelder i denne omgang. Jeg krever at Sandal kommer på banen og avklarer dette før studentene nå snart reiser tilbake til studielandene.
Utgangspunktet for Høyres politikk for utenlandsstudentene er at de gis større grad av frihet til å velge studiested. Det er ikke ønskelig at politikerne skal styre studievalget. Det er vanskelig å forutse hvilke behov arbeidsmarkedet stiller om 10 - 15 år, og dessuten er det ønskelig at folk gis muligheter til å studere utradisjonelle fag, gjerne under fjerne himmelstrøk. Det gir mennesker en kompetanse som man ikke vil få innenfor et strømlinjeformet, statlig styrt system. Høyre ønsker derfor en slags «kontantstøtte for utenlandsstudenter»: Man skal få gebyrstipend som dekker 75 prosent av skolepengene på de læresteder som man med rimelighet vil ønske å gå på. Det gir dessuten studentene langt større forutsigbarhet og mer valgfrihet i planleggingen og gjennomføringen av studiene.
