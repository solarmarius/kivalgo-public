
Onsdag 13. august 1997
Presseutdrag, Jan Petersen i Moss,
Statsministeren er i lomma på LO
Siden Thorbjørn Jagland overtok som statsminister høsten 1996 har Regjeringen mistet autoritet. Jagland er blitt avhengig av LOs politiske muskler, og LO har styrket sin makt. "Jeg er selvsagt glad for at Thorbjørn har kommet i en posisjon som kan gi meg enda mer innflytelse. Nå kan han ikke lenger si: Nei Yngve, dette bestemmer Gro," sa Hågensen til Østlandets Blad, 26. oktober 1996.
Det er skremmende lite kritisk sans hos dem som sitter nærmest makten. Regjeringen er ikke i stand til å se at samrøret med LO er et problem, selv om vennetjenestene florerer. Hågensen utpekte Jagland til partileder. LO har sprøytet millioner inn i Arbeiderpartiets valgkamp. Likevel vil ikke Jagland innrømme at han skylder Hågensen vennetjenester.
Av hensyn til LO vil regjeringen innføre Brustadbua. Av hensyn til LO er det forbudt å skaffe utenlandske leger jobb på norske sykehus. Av hensyn til LO forsøker Arbeiderpartiet å forhindre at andre enn kommuneansatte utfører eldreomsorg. Av hensyn til LO har vi så strenge bestemmelser i Arbeidsmiljøloven at småbedrifter har få rettigheter når de vil stå på for å få oppgavene unna. Av hensyn til LO har vi råd til verdens mest generøse sykelønnsordning mens helsekøene øker og psykiatrien er en skam. Av hensyn til LO tør ikke Regjeringen fremme forslag som forbyr tvangsorganisering.
Aldri tidligere har LO hatt så mange folk sentralt plassert i regjeringen. Vår justisminister er nestleder i LO og kanskje ny LO-sjef. Dermed må hun markere seg overfor LO-medlemmene samtidig som hun skal rendyrke rollen som justisminister. En annen mulig LO-sjef er hentet til statsministerens kontor som statssekretær. Resultatet er rolleblanding og samrøre.
