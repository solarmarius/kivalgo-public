
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
PRINSIPPROGRAMMET

Arbeiderpartiet








Innledning


1
I dette programmet legger Det norske Arbeiderparti fram sitt grunnsyn, som bygger på den demokratiske sosialismens prinsipper. Programmet trekker også opp retningslinjer partiet vil følge for å omsette sine grunnleggende idéer i politisk handling. Det er i dagens samfunn idéene skal virke. Det er derfor i programmet lagt vekt på å beskrive viktige utviklingstrekk i samfunnet, som bakgrunn for de retningslinjer som er utledet av prinsippene. 


2
Mennesket skaper selv sin historie. Den demokratiske sosialismen har en grunnfestet tro på at menneskene evner å omforme samfunnet og styre samfunnsutviklingen, når de setter inn det de eier av kunnskaper, skaperkraft og arbeidsvilje for å nå felles mål. 

Sammen kan vi utvikle samfunnet i sosialistisk retning - et samfunn med større frihet, demokrati på alle områder og med likestilling mellom enkeltmennesker og grupper. Det krever deltakelse av de mange, i et organisert politisk og faglig fellesskap. Menneskenes frigjøring må være deres eget verk. 


Grunnsyn

3 Sosialisme på folkestyrets grunn
Det norske Arbeiderparti bygger sin politikk på den demokratiske sosialismens prinsipper. En sosialistisk omforming av samfunnet må ha støtte av folkets flertall og skje på folkestyrets grunn.


4 Grunnleggende idéer
Frihet, likeverd og solidaritet er bærebjelkene i den demokratiske sosialismen. Disse grunnleggende idéene er retningsvisende for den praktiske politikken Det norske Arbeiderparti utformer. 

Målet for denne politikken er å utvikle samfunnsforhold som gjør menneskene friere og som fremmer likeverd og fellesskap. 

Å gi menneskene større frihet er å gi dem økt innflytelse på egne livsvilkår og å utvide deres muligheter for utfoldelse, opplevelse, innsikt og skapende innsats i samarbeid og samhørighet med andre. 


5 Vekselspill individ - samfunn
Det er et vekselspill mellom individ og samfunn. Samfunnsforholdene påvirkes av menneskene, men påvirker også menneskenes egenskaper og de sosiale forhold mellom dem. 

Problemer den enkelte opplever som sine personlige, er nesten alltid delt med andre. De kan ikke overvinnes av den enkelte alene, men bare ved å endre de samfunnsmessige rammene den enkelte lever og virker innenfor. 


6 Omforming av institusjonene
Det står i menneskers makt å omforme for å skape sosial og økonomisk rettferdighet, utrydde ufrihet og gi rom for mangfold i personlig utvikling. 

For å endre samfunnet, må vi omforme dets organer og institusjoner. Den eksisterende samfunnsordningen bærer videre og befester de sosiale, økonomiske og politiske forhold vi vil endre. Nye organisasjonsformer kan styrke samhørigheten mellom menneskene og skape større trygghet og tillit i mellommenneskelige forhold. De kan stimulere skaperevne og handledyktighet.


7 Sosialisme - en prosess
Vi vil forme samfunnets institusjoner slik at de styrker menneskenes evne til å ta del i demokratiet og øker mulighetene for styring av utviklingen. De som blir berørt av avgjørelsene, skal ha kontroll over dem. 

Ingen samfunnsmessige ordninger er endelige. Nye utfordringer vil oppstå og kreve nye svar. Vi lærer ved å handle. Sosialisme er ikke en tilstand, men en prosess.


8 Frihet
Arbeiderbevegelsen er en frihetsbevegelse. Frihetsbegrepet har flere sider. Frihet er ikke bare fravær av tvang. Frihet er også evnen til å gjennomføre de mål man setter seg, og til å videreutvikle målene og øke evnen til å gjennomføre dem. For sosialister er frihet uløselig knyttet sammen med solidaritet og likeverd. Frihet er ikke en rett til å utbytte eller skape ufrihet for andre. Den enkelte har del i en frihet som må brukes sammen med andre for å utvide handlingsmulighetene for de mange. 


9 Frihetens sosiale innhold
Friheten til å handle har grenser.

Naturen setter grenser vi ikke ustraffet kan overskride. Bruken av naturressursene må ta hensyn til de økologiske sammenhengene, slik at naturen blir en varig kilde til menneskenes velferd og trivsel. Samfunnet må utvikles i samspill med naturomgivelsene. Reduseres mangfoldet i naturen, skader vi våre framtidsmuligheter og begrenser friheten for dem som kommer etter oss.

Kunnskap om naturlovene øker evnen til å utnytte dem i menneskenes interesse. Innsikt gir handlefrihet. Vitenskap og teknologi har gitt større herredømme over omgivelsene, men også større muligheter for å ødelegge naturgrunnlaget.

Økende bruk av teknologi har gjort samfunnet mer innviklet. Den har gjort menneskene mindre avhengige av naturen, og mer avhengige av hverandre. Derfor er frihetens sosiale innhold det viktigste. Det vi gjør for å nå egne mål, kan hjelpe andre til å nå sine - eller hindre dem i det.

Mange mål kan vi bare nå gjennom samvirke. Frihet krever sosial organisering.


10 Frihet og kollektiv handling
Frihet må være tuftet på denne innsikt : Skal vi oppnå det vi ønsker, kan vi ikke gjøre som vi vil. Planer de enkelte mennesker hver for seg setter i verk, kan ha følger ingen hadde planlagt eller forutsett, og dermed føre til avmakt. Summen av mange enkeltmenneskers handlinger i egen interesse kan motvirke både deres egne og fellesskapets interesser. Vår politikk for et sosialistisk samfunn tar sikte på å lage ordninger som så langt det er mulig forener enkeltmenneskets interesser med fellesskapets. De må utformes slik at det blir i egen interesse å handle solidarisk og fornuftig å tenke på hele samfunnets tarv.


11 Mot liberalisme og leninisme
Demokratiske sosialister godtar ikke alle former for styring. Vi avviser den tradisjonelle liberalismen, som vil overlate styringen til markedskreftenes frie spill. Men vi forkaster også den leninistiske modellen, som samler all makt et - "proletariatets diktatur" som i praksis blir et diktatur over proletariatet. 


12 Styring - et mål
Styring er ikke bare et middel, men også et mål. Når ingen styrer er ingen ansvarlige og alle avmektige overfor historiens gang. Derfor må vi utvikle styringsorganer som ikke bare er redskaper for å nå felles mål, men også er ansvarlige overfor folket. Myndigheten må ligge hos fellesskapets organer. Kontrollen må ligge hos dem som utgjør fellesskapet.


13 Vilkår for delegering
Alle skal ha muligheter til å øve innflytelse på beslutningene som angår fellesskapet. Ikke alle kan ta direkte del i alle avgjørelser. Men den delegering av myndighet som er nødvendig, må skje slik at den fremmer kunnskap om sakene og evne til medvirkning i vedtektene.


14 Frihet og makt
Fordi frihet også omfatter evnen til å utføre det en vil, er det sammenheng mellom frihet og makt. Ulik makt gir ulik frihet. De mektige har større valgfrihet. De kan fremme sine interesser ved å begrense valgmulighetene for de svake. Å bruke andre som middel for egne mål, er utbytting.


15 Frihet og demokrati
I et sosialistisk syn er derfor begrepene frihet, makt og likeverd tett sammenvevd. Kravene om utvidet demokrati og maktutjamning er en følge av det.

Demokrati betyr at alle tar del i beslutningene, enten direkte eller gjennom valgte representanter. Retten til å ta del i avgjørelsene er nært knyttet til grunnleggende politiske menneskeretter : ytringsfrihet, forsamlingsfrihet, organisasjonsfrihet, yrkesfrihet, rettssikkerhet, stemmerett og valgbarhet. Men det er ikke nok. Et fullgodt demokrati krever også deltakelse i de økonomiske beslutninger.


16 Frihet ved å delta
Demokrati er i seg selv et sosialistisk mål. Deltakelse utvider friheten og gir adgang til å påvirke verdisyn i samfunnet. 

Demokratisk deltakelse er knyttet til det sosialistiske synet på samspillet mellom institusjonenes utforming og individenes utvikling. Demokratiske styreformer gir politisk erfaring og øvelse gjennom deltakelse. Det forsterker enkeltmenneskenes forutsetninger for deltakelse og dermed grunnlaget for demokratiske styringsorganer.


17 Utvikling av evner avhenger av samfunnsforholdene
Evnen til utfoldelse og mulighetene for personlig vekst avhenger av samfunnsforholdene. Erfaring fra forskjellige områder og oppgaver bidrar til å utvikle flere anlegg hos den enkelte, og øker evnen til å mestre vanskeligheter. 

Større frihet er både muligheter til å bruke de evner og anlegg en har, men også muligheter til å utvikle nye. Frihet er både å kunne velge sine handlinger og sine mål.


18 Likeverd og mangfold
Det er en grunntanke i sosialismen at alle mennesker har samme verd. En sosialistisk politikk har likeverdstanken som sin forutsetning, samtidig som den ser forskjeller mellom mennesker som et gode. Mangfold gjør samfunnet rikere. Samfunnet må sette menneskene i stand til å dyrke sin egenart.

Men kravet om forskjell og mangfold er ofte blitt brukt som et forsvar for nedarvet sosial ulikhet, og for systemet som skapte ulikheten. Sosialister godtar ikke at bestemte grupper skal ha privilegier grunnet på eiendomsrett til produksjonsmidler, eller arv. Derfor reises kravet om grunnleggende likhet i ressurser og makt. Enkeltmenneskers og gruppers frihet må ikke hvile på andres ufrihet eller rett til å skape økonomiske og sosiale skiller. Alle må få et felles grunnlag av trygghet og utkomme. Da kan forskjellene i ferdigheter og arbeidsdelingen i samfunnet fremme både samhold og mangfold.


19 Formallikhet
Likhet i forhold til makt og ressurser er ikke noe entydig begrep. Formell likhet vil si at alle har de samme juridiske rettigheter. Denne formallikheten er nødvendig, men ikke tilstrekkelig til å oppheve ulikheter. De som har mest, får mest, fordi de har størst evne til å utnytte den formelle likheten.

Ressurslikhet
Formallikheten kan utdypes ved at samfunnet setter inn sine ressurser i tillegg til det den enkelte selv har, som ved fri skolegang for alle. Men en slik ressurslikhet behøver ikke bety utjamning : lik behandling av ulike kan holde ulikheter i utgangspunkt vedlike.

Resultatlikhet
For å oppnå likeverdige kår, må de med svakest utgangspunkt tilføres ekstra ressurser. Forskjellsbehandling må til for å minske forskjeller. Vi må i fellesskap yte noe ekstra til de grupper eller individer som møter særlige vansker. Det ideologiske grunnlaget for slik resultatlikhet er den sosialistiske drøm om et samfunn der alle yter etter evne og får etter behov.


20 Innsats for de svake og fellesskapet
Menneskene har forskjellige evner og anlegg. Det gjør samfunnet rikere og mer spennende å leve i.

Det liberalistiske syn, som betrakter samfunnet som en konkurransearena, og menneskene som vinnere eller tapere, er et fattig menneskesyn og fører til et hardt samfunn.

Sosialister mener at samfunnet må utformes slik at det sporer til innsats for de svake og for fellesskapet. Mangfold i evner og utfoldelsesmuligheter fremmes best ved bredde i de aktiviteter den enkelte kan ta del i. Slike utfoldelsesmuligheter skaper vi best gjennom måten vi organiserer arbeidet på. Arbeidet som selvstendig verdi står sentralt i et sosialistisk syn.


21 Arbeidets organisering
Organiseringen av arbeidet og fordelingen av arbeidets resultater er klassiske emner for sosialistisk teori. Arbeidet former menneskene og forholdene mellom dem. Organiseringen av arbeidslivet er derfor sentralt for å forstå og forandre samfunnet.

Da arbeidet ble en vare på markedet, ble det skapt en ny underordning i samfunnet. De som bare hadde sin arbeidskraft å selge, ble underlagt dem som kunne kjøpe den. Kapitalismen gjorde arbeiderne avhengige av produksjonsmidlenes eiere.


22 Rett til arbeid
Arbeiderne ble offer for upersonlige markedskrefter, som bestemte hvor det var arbeid å få, eller som kunne kaste store grupper ut i arbeidsledighet. Det eneste verktøy arbeiderne hadde, var sine hender. Når de var tomme fordi maskinene sto, kunne ikke de holdes ansvarlig for sin situasjon. Kritikken måtte rettes mot selve samfunnsordningen - det kapitalistiske system.

Arbeiderbevegelsens fremste krav ble derfor retten til arbeid.

Arbeid gir levebrød og livsgrunnlag. Arbeidet er også avgjørende for den enkeltes oppfatning av seg selv. Gjennom arbeid ser en resultater av egen innsats og gjennom samvirke utvikles fellesskapet med andre. Motsatt avler arbeidsledighet følelsen av å være overflødig, utskiftbar og unyttig. Tap av arbeidet betyr tap av kontroll over eget liv. Selvtilliten svekkes og solidariteten med samfunnet skades.

Det gamle kravet om hele folket i arbeid har fortsatt gyldighet. Arbeid for alle er nøkkelen til løsning av de sentrale samfunnsoppgaver. Arbeidsledighet rammer de unge som vil inn i yrkeslivet. Ved mangel på arbeid sjaltes de eldre og svakere lettest ut, og det blir vanskeligere for kvinnene å komme med. Når de friske og sterke har vansker med å finne arbeid, reduseres de funksjonshemmedes adgang til det aktive samfunn. Det er samfunnets oppgave å sørge for arbeid for alle, også fordi det er så mange oppgaver som er uløste. Alt gagns arbeid har sin verdighet. 


23 Økonomisk demokrati er økt frihet
Arbeiderne ble under kapitalismen ikke bare underlagt upersonlige markedskrefter. De fikk også sin frihet redusert ved å bli personlig avhengige av kapitalistene på sin egen arbeidsplass. De hadde ikke kontroll over eget arbeid eller produksjonsmidlene. Dermed førte arbeidsdelingen til klassedeling.

Dette er bakgrunnen for arbeiderbevegelsens krav om demokrati i arbeidslivet. Den enkelte må få medbestemmelse over organiseringen av arbeidet, over gjennomføringen av oppgavene og over investeringene. De ansatte skal ikke være midler for andres formål, men selv ta del i planlegging og tilrettelegging av produksjon og arbeidsvilkår. Kravet om økonomisk demokrati er et krav om frihet. 


24 Arbeidet former oss
Det går et grunnleggende skille mellom et sosialistisk og et liberalistisk syn på arbeidet. For sosialister er ikke arbeidet et nødvendig og pliktbetont onde hvis eneste formål er å dekke behov utenom arbeidet. Arbeidet skal ikke bare være en kilde til inntekt. Mennesket er ikke først og fremst hva det har, men hva det gjør. Arbeidet er både en kilde til skapende innsats og utfoldelse, til egenutvikling og til fellesskap med andre. Gjennom arbeidet former vi oss selv og våre omgivelser.


25 Arbeidets spesialisering
Spesialisering kan gi økt produksjon. Men spesialisering kan også tømme arbeidet for mening, og føre til rangering av arbeid i yrker med høy og lav status. Mennesket er et skapende vesen. Å gjenta de samme rutinene dag ut og dag inn, kan føre til ensidig utvikling av personligheten. Ser vi på arbeidet utelukkende som et middel, taper vi av syne at arbeidsvilkårene kan endres, slik at arbeidet i seg selv blir meningsfylt og stimulerende.


26 Arbeid og fritid
Synet på arbeid har også følger for synet på fritid. Oppfattes arbeidet bare som en plikt eller som en nødvendig plage, blir frigjøring fra arbeidet et nærliggende mål. Den som ikke får utfolde seg i arbeidet, vil søke å unnslippe det. Behovet for avveksling og for å bruke evner og anlegg, må dekkes utenfor arbeidet. Fritiden blir dermed en flukt. 

Gir arbeidet i seg selv avveksling og utfordringer, vil ikke fritiden utgjøre et slikt brudd. Den enkelte kan da bruke fritiden til å utvikle andre sider av seg selv, til samvær med og omsorg for andre, til løsning av fellesoppgaver, til politisk virke eller organisasjonsarbeid, til idrett og kultur. Målet er å minske skillet mellom arbeid og fritid ved å utvide mulighetene for utfoldelse både i arbeid og fritid 


27 Arbeidets innhold
Arbeiderbevegelsen har i perioder lagt mer vekt på vekst og fordeling enn på arbeidets innhold. Det var nødvendig å øke produksjonen for å utrydde armoden og skape muligheter for likhet i levekår. For arbeiderbevegelsen har det vært hovedoppgaver å avskaffe utbytting og gi alle et skikkelig materielt grunnlag. Vi har ennå ikke fullført disse oppgavene i vårt eget land, men de største utfordringene ligger på det internasjonale plan.

Selv om produksjonsveksten har gitt oss flere ting, har produksjonsformene for mange minsket mulighetene for utfoldelse. Målet om arbeid for alle må derfor nå knyttes sterkere sammen med kravene til arbeidets innhold. Vi må få et variert arbeidsliv som gir rom for mennesker med forskjellige anlegg og egenskaper, og som utvikler evner og ferdigheter. Hensynet til mennesker må ikke ofres for snever effektivitetstenkning. Arbeid må kunne kombineres med utdanning og med trygd. Arbeidsplasser må legges nær der folk bor.


28 Solidaritet
Solidaritet - brorskap og søsterskap - er en grunnleggende verdi for sosialister.

Solidariteten må være internasjonal, og omfatte de som kjemper for nasjonal og sosial frihet, mot undertrykking, utbytting og nød. Solidarisk holdning krever solidarisk handling for dem som nå fører kampen for grunnleggende menneskeretter andre steder i verden. Underpriviligerte i alle land er sosialisters forbundsfeller. Solidaritet må krysse alle grenser. Den må favne samtid og framtid.


29 Solidaritet som medkjensle
Solidaritetstanken har flere sider.

Solidaritet er evne til innlevelse og medkjensle. Det betyr en forpliktelse til å vise særlig omsorg for de svake, og ansvar for medmennesker. Samfunnet må utformes slik at alle får likeverdige levekår, uansett bakgrunn, kjønn eller nasjonalitet. Enkeltmenneskets velferd og trygghet skal sikres gjennom det fellesskap det selv er en del av og bidrar til. 


30 Solidaritet som interesse
Solidaritet er også basert på egen interesse. Fellesskapsordninger som tar vare på en selv når en er svak, enten det skyldes sykdom eller alderdom, ulykker eller arbeidsløshet, er til fordel for alle. 

Solidariteten ble smidd som et våpen i arbeiderklassens kamp for egne interesser. Den sprang ut av de svakes behov for å stå sammen for felles sak. Samhold ga styrke. Ved å handle i fellesskap, kunne arbeidere som hver for seg var maktesløse, oppnå makt. Solidarisk handling innebar at hver enkelt måtte gi avkall på noe av sin egen handlefrihet. Men det var en verdiløs frihet. Retten til isolert handling ga ingen resultater. Enhver var ikke sin lykkes smed. Samhold i handling var en erkjennelse av at arbeidernes frigjøring måtte være deres felles verk. Solidaritet er fortsatt arbeiderbevegelsens viktigste våpen.


31 Solidaritet som innsikt
Solidaritet er grunnet på innsikt. Felles interesser må fremmes ved felles løft. De som får goder gratis, har ingen spore til å være med på å bære kostnadene for dem. Derfor må alle etter evne være med på å betale fellesgoder, og derfor baserer vi dem på skatt og ikke på frivillige bidrag. Solidaritetstanken bygger på at den som vil nyte, også må yte. Solidaritet er også forankret i den innsikt at fellesskapets beste ikke automatisk følger av at den enkelte handler til eget beste.


This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
