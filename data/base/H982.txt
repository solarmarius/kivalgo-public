
4. mai 2000
Stortingsrepresentant Erna Solberg:
Ingen fornyelse av distriktspolitikken!
Den distriktspolitiske redegjørelsen som statsråd Sylvia Brustad holdt i Stortinget i dag, var fri for nye tiltak i distriktspolitikken. Det er overraskende at Arbeiderpartiet ikke viser vilje til å ta tak i de akutte utfordringene Distikts-Norge står overfor. Det ble f. eks ikke varslet økt veibygging eller lettelse i dieselavgiftene. I statsbudsjettet for 2000 vedtok Ap og sentrumspartiene en sterk økning i dieselavgiftene, noe som representerer en trussel mot sysselsettingen og bosettingen i distriktene. Det er skuffende at Brustad ikke viste vilje å fjerne denne trusselen mot Distikt-Norges fremtid.
Et positivt trekk i statsrådens redegjørelse var fokuset på regionene og byene som elementer i en helhetlig i distriktspolitikk. Brustad snakket også om viktigheten av å utvikle det private næringslivet i distriktene, men uten å varsle konkrete tiltak for å stimulere til nyskapning. Det er bra at statsråden snakker pent om næringsutvikling, men det er skuffende at det ikke kom signaler om at distriktene skal få beholde mer av verdiskapningen, sier Erna Solberg.
