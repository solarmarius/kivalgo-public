
Oslo, den 22. februar 1998
Høyres kvinnenettverk uttaler:
Avvis regjeringens kontantstøttemodell!
- Høyre må sikre en ubyråkratisk og enkel ordning
Høyre må ikke inngå kompromiss om en kontantstøttemodell som ikke sikrer at alle foreldre får mulighet til å velge den tilsyns- og omsorgsform for sine barn som de selv ønsker. Grunntanken i kontantstøtten må være tillit til den enkelte familie og likebehandling av det enkelte barn. Dette mener Høyres kvinnerepresentanter samlet på kvinnenettverkskonferanse i Oslo.
Alle forsøk på å lage et stort byråkrati eller begrense valgmuligheten gjennom kompliserte rapporteringsrutiner bør avvises. Dessverre ser det etter vår mening ut til at Regjeringen har valgt en byråkratisk modell som gir for liten fleksibilitet for de familier som ønsker kombinerte løsninger av barnehage/park og redusert arbeidstid. Samtidig har familieministeren gitt signaler som tyder på at hun vil vurdere å begrense valgfriheten ytterligere - hvis ikke nok familier ønsker å velge slik hun ønsker de skal.
Familieministeren skaper dårlig klima for å tro på utsagn om valgfrihet når hun gir uttrykk for en moderat utgave av samme overformynderholdning som Arbeiderpartiet gjør i kontantstøttespørsmålet. Derfor mener vi at det må lages en klar avtale om at kontantstøtteordningen ikke skal endres av kompromiss med andre partier før den varslede evalueringen er gjennomført.
Svært mange kvinner arbeider i yrker hvor arbeidstiden er organisert slik at et ordinært barnehagetilbud ikke dekker deres omsorgs- og tilsynsbehov. Kontantstøtte gir dem samme økonomiske støtte som andre yrkesaktive kvinner har. Vi føler grunn til å spørre om disse kvinnenes behov er helt glemt av motstanderne av kontantstøtte? Dette er familier som i alle år har måtte bruke dagmamma eller praktikantordninger. Nå fremstilles slike helt nødvendig ordninger for mange som negative og lett snuskete. Etter vår mening bør kontantstøttereformen suppleres med en dobling av maksimalgrensen for fradrag for legitimerte utgifter til pass og stell av barn. På denne måten vil man stimulere foreldre til å sikre at barnetilsynet blir utført innenfor ordninger som er skattemessig korrekte og som gir utøverne sine velferdsrettigheter. Samtidig blir fradraget på nivå med foreldrebetaling i barnehagene. Vi ber Høyres Stortingsgruppe om å innarbeide dette i det videre arbeidet med kontantstøttereformen.
