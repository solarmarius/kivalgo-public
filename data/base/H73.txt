
PRESSEMELDING, 06.09.95:
Høyres leder Jan Petersen
Hvorfor slik hastverk, Halvdan Skard?
I en artikkel i Klassekampen, lørdag 2. september «refser» lederen av Kommunenes Sentralforbund, Arbeiderpartiets Halvdan Skard, miljøvernministeren for ikke straks å ville gjenoppta kravene om utbyggingen av nitrogenrenseanlegg i en rekke kommuner. Kommunene risikerer, med god hjelp fra Halvdan Skard, å bli tvunget til å påføre innbyggerne milliardbeløp i økte kommunale avgifter på rensetiltak uten påviselig miljøeffekt.
Etter et sterkt press fra berørte kommuner, sterk faglig skepsis til hensiktsmessigheten av rensekravene og da Høyre tok saken opp i Stortinget våren 1995, sa miljøvernministeren at han ville vurdere saken på nytt og komme med en avgjørelse mot slutten av 1995.
Det er ganske oppsiktsvekkende at Arbeiderpartipolitikeren Halvdan Skard som kommunenes fremste tillitsvalgte, nå kommer med krav om gjenopptakelse av rensekravene før man har foretatt en ny gjennomgang av hensiktsmessigheten av påleggene.
Hvem er det Halvdan Skard representerer i denne saken? Er det kommunene eller er det Arbeiderpartiet? Vil Skard med sitt utspill gi miljøvernministeren et «kommunealibi» slik at miljøvernministerens krav kan gjenopptas med ryggdekning i KS?
