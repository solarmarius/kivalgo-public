
Oslo, 13. februar 1998
av Jan Petersen, Høyres leder
Telenor/Telia
I debatten i kjølvannet av oppslagene om fusjonsplanene mellom Telenor og Telia har flere aktører søkt å rette fokus mot en begrenset flik av helheten.
Dette er hva Høyre faktisk har sagt om fusjonsforhandlingen mellom Telenor og Telia:
* Det er galt å stoppe forhandlingene om samarbeid nå.
* Vi har behov for å se et ferdig fusjonsforslag før vi tar stilling.
* Høyre vil legge sterk vekt på at konkurransen på telesektoren skal bevares og i fremtiden forsterkes.
* Telenor - og norske velgere - vil være tjent med at Telenor får inn private deleiere og privat kapital.
I det følgende vil jeg begrunne dette noe.
Høyres mål er at alle deler av landet skal få del i stadig mer avanserte og fremtidsrettede tele- og IT-tilbud til en stadig lavere pris. De som tjener mest på dette er distriktene fordi avstandsulempene er størst der. Samtidig vil Høyre tilrettelegge for at norsk IT-industri skal være en slagkraftig vekstnæring i fremtidens industrielle Norge. Det er helt nødvendig å sikre konkurransen i telemarkedet dersom vi skal kunne oppnå dette.
Høyre vil møte fremtiden på en offensiv måte. Derfor mener vi at det er viktigere at prisene i hele landet går nedover enn at de til enhver tid er like overalt. Myndighetene bør konsentrere sin innsats om å gi gode rammebetingelser, ikke bare økonomiske, men også eksempelvis til studie- og forskningsmiljøer som arbeider med informatikk og andre relevante områder. Vi må tillate knoppskyting ved at ny teknologi tas i bruk lokalt for at det i neste omgang skal være noe fremskritt å fordele - og jeg vil understreke at Høyre selvfølgelig ønsker at hele landet skal få del i fremskrittene!
Regjeringen synes å ha en annen tilnærming, der lik pris og krav om at tekniske løsninger skal være tilgjengelig samtidig over hele landet synes å være retningsgivende. Det høres kanskje tilforlatelig og positivt ut, men når dette i praksis viser seg problematisk å gjennomføre blir regjeringens politikk basert på forbud snarere enn tillatelser. Resultatet er dessverre at utviklingen svekkes - og det må være til liten trøst at dette skjer i hele landet.
Stortinget har nå til behandling en ny telelov hvor Høyres viktigste siktemål nettopp vil være å sikre best mulig konkurranse på området etter at vi nå har fått den liberaliseringen som Høyre har bedt om i flere år.
Høyre har gjennom mange år stått i fremste rekke for å fremme konkurranse på ulike felt, til betydelig glede for norske innbyggere. Det arbeidet er vi stolte av og det arbeidet skal vi fortsatt lede an i. Men spørsmålet om fusjon berører også andre forhold.
Regjeringen la i slutten av januar frem et forslag om å bevilge 2 mrd kr av statens beholdning til kapitalutvidelse i Telenor. Etter Høyres mening er det ingen grunn til at ikke disse pengene kan hentes fra private kilder, og ikke minst er det også denne gang grunn til å legge merke til en observasjon fra Kåre Willoch:
Forløpet av Telenor-Telia prosessen har både vist at staten er en uegnet eier av bedriften i en slik prosess vi nå ser, samtidig som det har synliggjort at ledere av rike statsbedrifter kan få en lite ønskelig makt i samfunnet. Den eneste konklusjon blir at heleide statsbedrifter er en dårlig organisasjonsform for konkurranseutsatt virksomhet.
Men til tross for at Regjeringen trekker en gal konklusjon om bevilgning av statskroner til Telenor, er samferdselsdepartementets begrunnelse for forslaget i proposisjonen interessant:
1. Moderne, rasjonelle og effektive IT-løsninger er avgjørende for et lands konkurranseevne.
2. Telenor er det industrielle lokomotivet innen bransjen i Norge.
3. Potensialet for utvikling av kompetansebasert eksport bør utnyttes.
4. (aller mest interessant - sitert fra proposisjonen)
«Storleik er viktig.
Teknologiutvikling på tele-/IT-område er ressurskrevjande, og det er berre store konsern som kan følgje opp med breie satsingar. Telenor må ha ein viss storleik, særleg innan sine spesielle kompetanseområde, for å vere ein interessant samarbeidspartnar for dei store internasjonale selskapa.»
Dette er en relevant påpekning. Høyre mener det er riktig at Telenor ser seg om etter alliansepartnere i en tid der slike blir stadig viktigere, og særlig fordi den Telenor idag er en del av svekkes merkbart (Bl.a. gjennom WorldComs overtagelse av MCI).
Et nært samarbeid mellom Telenor og Telia har enkelte tilsynelatende fordeler. De to selskapenes sterke områder utfyller hverandre; Telenor på mobiltelefoni og satellitt, Telia bl.a. på utstyrsiden. Selskapene ligger geografisk i nærheten av hverandre og vi ser ikke noen betydelige industrielle kulturbarrierer.
Høyre har likevel vært krystallklare når vi har understreket at vi ikke har tatt stilling til en eventuell endelig avtale. Først når avtalen foreligger, vil vi ta stilling til om den sikrer en fungerende konkurranse og dermed forbrukernes interesser. Myndighetene kan stille betingelser for godkjennelse som kan sikre denne forutsetningen. Dels har vi 25-30 aktører i Skandinavia som deltar i konkurransen med liv og lyst og som i løpet av relativt kort tid kan fylle hullene etter Telenor i Sverige og Telia i Norge dersom lovgivning legger til rette for det. Vi kan også forestille oss at norske eller europeiske myndigheter setter som forutsetning for en fusjon at de respektive datterselskaper i nabolandene selges - nettopp for å sikre konkurransen. Vi har eksempler fra tidligere saker, hvor Pripps ble tvunget til å selge norske Hansa da Orkla og Pripps fusjonerte.
Høyre ønsker å se hva samtalene mellom Telenor og dets svenske motpart fører til. Dersom de samlede hensyn taler for å si nei til en eventuell avtale - da vil Høyre si nei! Men Bondevik-regjeringen holdning var å si nei til å se resultatene - den ønsket ikke engang å se hva det kunne bli til. Det er i det hele tatt nokså trist at Anne Enger Lahnstein tillates å oppsummere Regjeringens telepolitiske holdning i følgende kraftsats: "Nei til globaliseringa!"
Helt kort til slutt: Det har blitt gjort et stort poeng ut av at ledere fra opposisjonen - undertegnede inkludert - fikk informasjon av Telenors ledelse i sakens anledning. Forholdet mellom Hermansen og statsråd Dørum som generalforsamling får bli Dørums sak. Men at opposisjonspartier har direkte kontakt med ledelsen i statsbedriftene kan ikke overraske hverken Regjeringen eller mediene. Det hadde både Høyre og regjeringspartiene også under Arbeiderpartiregjeringer. Det er viktig å ikke glemme et utgangspunkt: Det er opposisjonens plikt å holde seg best mulig orientert om det som foregår. At en Venstre-statsråd i denne saken har forlatt sine holdninger om mest mulig åpenhet og offentlighet i forvaltningen burde være mer egnet til å forundre.
