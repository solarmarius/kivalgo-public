
1. september 1998, Handelshøyskolen BI, Gjøvik
Jan Petersen:
Private høyskoler en nødvendighet i Utdannings-Norge
Enkelte politikere ser på private høyskoler bare som et onde vi må ha når ikke det offentlige systemet fungerer godt nok. Jeg mener at de private høyskolene har en verdi i seg selv, og har en helt nødvendig plass i utdannings-Norge.
Dette sier Jan Petersen, som tirsdag besøkte høyskolen BI på Gjøvik.
De private høyskolene sikrer en større grad av fleksibilitet, ved å vite å tilpasse seg samfunnet rundt oss hele tiden. Blant annet er tilknytningen til arbeidslivet veldig viktig. Den gir studentene en god innføring i hvordan de profesjonelle miljøer tenker og jobber. Det er med på å gi næringslivet den kompetanse det er behov for. På dette området er de private høyskolenes innsats uvurderlig, sier Jan Petersen.
De private tilbudene er, som på andre områder her i samfunnet, med på å legge ytterligere press på det offentlige tilbudet. Det er sunt hvis det blir større konkurranse på kvalitet. Derfor har vi også bedt om at man i større grad vurderer å gi de offentlige utdanningstilbud mer frihet og ansvar, for eksempel med en stiftelsesmodell. Nettopp stiftelsen BI viser jo hvor godt et slikt system fungerer.
Det er på høy tid at de ulike utdanningsreformene her i landet nå i større grad konsentrerer seg om kvalitet. Da må man ta for seg alle nivåene i vårt utdanningssystem. Det synes blant annet som om de høyere utdanningsinstitusjonene, som høyskolene, i dag merker resultatene av at kvaliteten på undervisningen i grunnskolen og i den videregående skole ikke holder mål. Det er alvorlige faresignaler som vi ikke kan overse. Dette dreier seg tross alt om den ballast vi utstyrer hver enkelt med her i landet. Det må derfor tas et krafttak for at vi kan gjøre norsk skole til verdens beste, sier Jan Petersen.
