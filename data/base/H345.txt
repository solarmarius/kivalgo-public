
Høyres Stortingsgruppe, 6. juni 1997
Kjellaug Nakkim, familiepolitisk talskvinne (H)
Barneloven undergraver rettssystemet
Høyre reagerer sterkt på den undergravningen av rettssystemet som flertallet i Stortinget støttet under dagens behandling av barneloven. Ved å vedta en utredning om en særdomstol - egen barnedomstol, underminerer man det vanlige rettssystemet. Dette kan være starten på en utvikling der stadig flere grupper krever sin egen særdomstol. Vi kan f. eks. tenke oss en særdomstol for kjøpmenn som har problemer med åpningstidsloven til Brustad.
Leder i kultur- og administrasjonskomiteen, Grete Fossum fra AP, sa i Stortinget i dag at kun en særdomstol har nok kompetanse og forståelse til å idømme delt omsorg. Det er intet som hindrer en vanlig domstol i å innhente de opplysninger den ønsker i behandlingen av delt omsorg. Det er dermed intet argument igjen for en særdomstol, bortsett fra at dette er en kompromissløsning som redder barneministerens prestisje.
Høyre, SV og Fridemokratene fremmet i dag forslag om at det vanlige rettssystemet eller fylkesmannen kan idømme delt omsorg. Høyre fremmet også forslag om at loven skal angi at delt omsorg er det ønskelige i tiden frem til annen avtale er inngått.
Ved å avvise forslaget om delt omsorg hindrer flertallet i Stortinget norske fedre å stille opp hundre prosent for sine barn. Høyre ønsker å styrke samværet mellom barn og begge foreldrene etter en skilsmisse. Barns beste er å ha god kontakt med begge foreldre etter en skilsmisse, fremhever Senter for videreutdanning i barnevern ved Universitetet i Bergen. Møreforsknings rapport «Foreldremekling, Brukarperspektivet» viser at de foreldre som har valgt å dele den daglige omsorgen, også har hatt størst nedgang i konfliktnivået.
