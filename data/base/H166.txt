
Høyres Hus, Oslo, 16. januar 1996
Høyres 1. nestleder Børge Brende
Presseudrag
Fremleggelse av «Åpent parti» - et diskusjonsopplegg fra Høyres programkomité
Tilleggspensjonene bør bli privat eiendom
Pensjonene våre er grunnlaget for hvilken trygghet hver og en av oss føler for vår pensjonisttilværelse. Det er en utbredt misforståelse at pensjonene gjennom folketrygden er en tilbakebetaling av innbetalt trygdeavgift. I virkeligheten blir pensjonene løpende finansiert over statsbudsjettet. I dag vet vi at staten utover i neste århundre kommer i en situasjon der forholdet mellom antallet yrkesaktive skattebetalere og antallet trygdemottagere blir kraftig forverret. Mens det i 1970 var mer enn 3 yrkesaktive pr. trygdemottager, så vil tallet utover i neste århundre bli lavere enn 2.
Alternativet til dagens pensjonssystem er et system der tilleggspensjonene i større grad blir fondsbasert. Det vil si at fremtidige pensjoner finansieres av dagens verdiskapning, ikke av morgendagens skattebetalere. Høyres programkomité legger ikke frem et fullt utarbeidet system, men inviterer partiet til å diskutere et alternativ der en del av folketrygdavgiften avsettes til å fondsbasere tilleggspensjonene på en individuell basis.
Hva er fordelen for den enkelte skattebetaler
Vi tror at fondsbaserte tilleggspensjoner vil gi større trygghet enn dagens system. I dag er tryggheten basert på politiske løfter, mens Høyre ønsker at tryggheten skal være basert på økonomiske realiteter.
Fondsbaseringen bør skje på en måte der den enkelte får eiendomsrett til sparingen og dermed rett til å velge hva slags forvaltning og risikoprofil sparingen skal ha. Den enkelte skattebetaler velger hvilken institusjon, offentlig eller privat som skal forvalte pengene.
Hva er fordelen for samfunnet
Samfunnets sparing kan skje offentlig gjennom store oljefond, eller privat i form av pensjonsfond. Høyres programkomité mener det er bedre at sparingen skjer spredt på mange private hender, enn at staten bygger opp store finansielle reserver. Programkomiteens forslag vil være et viktig bidrag til et desentralisert privat eierskap i stedet for et omfattende offentlig eierskap i norsk næringsliv. Forslaget åpner for at store privateide norske selskaper kan privatiseres uten at det norske eierskapet forsvinner.
Pensjonspolitikken og statens dominerende rolle i økonomien henger sammen. Et oppgjør med utviklingen mot et totalt sammenblandingsøkonomi, forutsetter at Høyre setter ned noen stolper for private rettigheter og privat eierskap. Høyres programkomité vil med sitt innspill bidra til dette.
I dag viser statsbudsjettet et overskudd på tross av at staten tar på seg milliarder i nye forpliktelser hvert år. Høyre legger vekt på at statsbudsjettet skal vise reelle overskudd og underskudd. Dette forslaget vil være et skritt i riktig retning.
Hva er Arbeiderpartiets svar på disse utfordringene?
Regjeringens løsninger er presentert i velferdsmeldingen. Disse «løsningene» føyer seg inn i et kjent mønster.
Politisk retorikk gjennom «arbeidslinja».
Angrep på private løsninger gjennom samordning av pensjoner.
Skatteøkninger gjennom en hardere beskatning av pensjoner.
I motsetning til Arbeiderpartiet ønsker Høyres programkomité å bygge pensjonenes fremtid på økonomiske realiteter, ikke på økte skatter, utvannede rettigheter eller politisk retorikk.
