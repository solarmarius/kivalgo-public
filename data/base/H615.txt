
Høyres Stortingsgruppe, 10. august 1998
POSITIVT OM PRIVAT ARBEIDSFORMIDLING OG VIKARTJENESTER
Høyre hilser velkommen signalene om at det regjeringsoppnevnte Blaalid-utvalget vil tillate privat arbeidsformidling og vikartjenester. Tiden er overmoden for å avskaffe stivbente regler og stimulere sunn konkurranse på arbeidsmarkedet sier stortingsrepresentant Per-Kristian Foss i en kommentar.
Høyre har ved en rekke anledninger, og senest i vinter fremmet forslag om utvetydig å tillate private vikartjenester og privat arbeidsformidling. I tillegg har Høyre foreslått å øke adgangen til midlertidige ansettelser og frivillig overtid. Dette ville gitt et mer tilpasningsdyktig arbeidsmarked, og avhjulpet den store knappheten på arbeidskraft næringslivet nå opplever. Forslagene ble dessverre avvist av Stortingets flertall.
En positiv innstilling fra Regjeringens eget utvalg bør føre til at disse spørsmålene får en ny og positiv behandling i Stortinget. Det vil ha betydning for sysselsetting og tilgangen på arbeidskraft i fremtiden. Det er likevel fare for at forslagene nå kommer for sent til å ha noe å si for den aktuelle situasjonen på arbeidsmarkedet sier Foss.
