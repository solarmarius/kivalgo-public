
Oslo, den 8. desember 1999
Annelise Høegh, Høyres helsepolitiske talskvinne:
Gledelig at ingen lenger forsvarer forlikets helsebudsjett
Sykehusfinansiering
Det er oppsiktsvekkende, men gledelig, at Arbeiderpartiet og regjeringspartiene allerede nå innser at budsjettforliket er for dårlig på helseområdet. Dette har begrenset komiteens mulighet til å satse på en bedre sykehusfinansiering hvor sykehusene får betalt i forhold til sine reelle kostnader.
Høyre står sammen med Arbeiderpartiet om en rekke merknader og forslag for å bedre den innsatsstyrte finansieringen, men forliket har åpenbart blitt en tvangstrøye for både Arbeiderpartiet og regjeringspartiene som har gjort det vanskelig å få til konkrete forslag forbedringer nå.
"Jeg er glad for at helseministeren har åpnet for å vurdere endringer i den innsatsstyrte finansieringen, men beklager at det er uklart om forbedringer kommer før sykehusene må kutte drastisk i pasientbehandlingen. Helseministeren må så snart som mulig komme til Stortinget med forslag til forbedringer slik at den innsatsstyrt finansieringen kan virke etter hensikten og gi sykehusene betalt for de reelle kostnadene ved behandling av pasienter", sier Annelise Høegh.
Høyre stiller konkrete krav til forbedringer av den innsatsstyrte finansieringen:
Det må innføres differensierte enhetspriser
Stykkprisandelen må økes til 60 pst og gå direkte til sykehusene
Grunnlaget for fastsetting av enhetsprisen må vurderes på nytt
Ordningen må gjøres mer forutsigbar for sykehusene
Sykehusenes utgifter til medikamentell kreftbehandling må dekkes innen DRG-systemet eller over blå resept
For lite til regionsykehusene
Høyre forslo omprioriteringer innenfor rammen for å kunne øke tilskuddet til regionsykehusene med 90 mill kr. Arbeiderpartiet og regjeringspartiene klarte bare å øke dette tilskuddet med 35 mill kr. Dette tilskuddet ikke har blitt prisjustert siden 1995, noe som har svekket regionsykehusenes økonomi med nærmere 300 mill kr i denne perioden.
Høyre har blitt enige med regjeringspartiene om å øke tilskuddet til regionsykehusene over inneværende års budsjett med 100 mill kr for å kompensere for manglende prisjustering i 1998 og 1999. Det er også enighet om å gi sykehusene kompensasjon for at aktivitetsøkningen i 1999 ble 3 pst mot planlagte 0,75 pst. Dette utgjør 157 mill kr. "Det viktigste for fremtiden er likevel å få vedtatt forbedringer i ordningen med innsatsstyrt finansiering, slik at dette blir en ordning som fungerer etter hensikten og belønner økt aktivitet", mener Annelise Høegh.
Økt satsing på opptreningsinstitusjonene
Flertallet sluttet seg til Høyres forslag om å øke bevilgningene til opptreningsinstitusjonene med 20 mill kr. Den økte bevilgningen for neste år vil bidra til å redusere pasientenes egenandeler.
Høyre fikk ikke flertall for følgende forslag:
Krav om at regjeringen skal legge frem en sak om forskriftene til pasientrettighetsloven for Stortinget. Flertallet vedtok en bestemmelse om rett til helsehjelp som er uklar og full av forbehold, slik at det er forskriftene som vil avgjøre hvor reell retten til helsehjelp egentlig blir. Høyre frykter at politiske, snarere enn medisinske vurderinger, legges til grunn for pasientenes rett til helsehjelp og fastsettelse av frister for å gi behandling.
Det er oppsiktsvekkende at regjeringspartiene ikke vil slutte seg til merknader fra Høyre og Fremskrittspartiet med støtte til helseministerens syn om at man i tråd med Sørensen-utvalgets innstilling ikke vil pålegge sykehuseierne å benytte bestemte tilknytningsformer.
Forslag om å be Regjeringen snarest komme med forslag for å sikre norske kreftpasienter tilgang til medikamentell kreftbehandling som det i dag er vanskelig for sykehusene å dekke innenfor sine budsjetter.
Utsettelse av fastlegereformen til legedekningen i kommunene har nådd et forsvarlig nivå. Det mangler nå 650 legeårsverk i distriktene før ordningen kan gjennomføres på en forsvarlig måte, og antall ubesatte stillingshjemler økte fra 200 til 325 i løpet av siste år. Høyre frykter at gjennomføring fra 2001 som planlagt vil forsterke legeflukten fra distriktene.
Forslag om å oppheve referanseprissystemet for parallellimporterte legemidler. Gjennom referanseprissystemet påføres spesielt kronikere betydelige egenandeler som ikke dekkes under egenandelstaket.
Forslag om å overlate prosjektansvaret for utbyggingen av RIT 2000 til norske eller internasjonale aktører som har erfaring med tilsvarende byggeprosjekter. Høyre støtter utbyggingen av RIT 2000, men vi frykter at kombinasjonen av usikre kostnadsanslag og fylkeskommunalt prosjektansvar vil gi overskridelser og utsettelser slik vi har sett i forbindelse med prosjektet Nytt Rikshospital.
