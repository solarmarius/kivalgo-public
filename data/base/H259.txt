
PRESSEMELDING 23.AUGUST 1996
Høyres leder Jan Petersen
SAMRÅDERETT ELLER
ARBEIDERPARTIETS SAMRØRERETT ?
«Arbeiderpartiets samråderett er i realiteten et ønske om økt samrørerett for Regjeringen i norsk næringsliv og i arbeidslivet.», uttaler Jan Petersen i en kommentar til fremleggelsen av Arbeiderpartiets programutkast. I stedet for å øke valgfriheten og la folk beholde mer av egen inntekt slik at de kan tilpasse seg etter egne ønsker og behov, ønsker Arbeiderpartiet å øke skattene, og øke de offentlige utgiftene på alle områder.
Samrøreretten
Arbeiderpartiets ensidige satsing på statlig sparing, statlig bankeierskap og økt statlig eierskap i næringslivet står i sterk kontrast til Høyre som ønsker privatisering av det statlige eierskapet, økt privat sparing og egenkapitaloppbygging på private hender.
Arbeiderpartiets såkalte satsing på de små og mellomstore bedriftene blir meningsløs når man lover økt offentlig satsing uten å gå inn på noen av småbedriftenes berettigede krav om skatte og avgiftslettelser, rettferdig konkurranse med offentlige tilbydere og mer fleksible arbeidstids og ansettelsesvilkår.
Etterutdanningsreformen vil Arbeiderpartiet gjøre til en tumleplass for organisasjonene, uten hensyn til bedriftene og den enkelte.
Skatteøkninger
Forslaget om å innføre moms på tjenester vil ramme særlig reiselivsnæringen hardt. Det er tvilsomt om de økte offentlige inntektene av en slik skatteøkning vil kunne forsvare bortfallet av arbeidsplasser i Distrikts-Norge.
Venstredreining
Høyre tar avstand fra Arbeiderpartiets ønsket om å gjennomsosialisere barneoppdragelsen og viljen til å ta kvelertaket på det private helsemarkedet, i stedet for å satse på mangfold og valgfrihet.
Arbeiderpartiet vil ensidig øke satsingen på barnehager uten valgfrihet for foreldrene, styrke den kommunale kontrollen med private barnehager og det å gjøre skolefritidsordningen til en rettighet med store offentlige kostnader. Innenfor helsesektoren vil Arbeiderpartiet regulere offentlige ansattes rett til å bruke sin utdannelse og sine kunnskaper på fritiden. Også her velger altså Jagland stivbent og gammeldags reguleringstenkning, uttaler Jan Petersen.
