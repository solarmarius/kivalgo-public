
Stortinget, 30. mai 1997
Pressemelding fra Eva R. Finstad (H)
Høyre vil samarbeide med grunneierne - ikke overkjøre dem.
Høyre ber om en Stortingsmelding om konsekvenser for jordbruksnæring og distriktene av ulike typer vernetiltak, og forslag til hvordan vern og bruk bedre kan gjennomføres enn idag. Forslaget ble fremmet i forbindelse med en interpellasjon om grunneiernes rettigheter som st.repr. Eva R. Finstad tok opp i Stortinget i dag.
Finstad reagerer på at 1 m2 av Norges jord skal koste mindre enn det billigste teppet og viste til eksempler på at Luftfartsverket tilbyr 2 kr. pr. m2 for grunn. Slik skammelige tilbud har skjedd på Gardermoen, i Bodø og i en rekke andre steder. Faktisk er dette det vanlige.
I Harstad eksproprierte kommunen 250 mål som skulle benyttes til næringsvirksomhet. Herredsretten fastsatte kr. 12 til næringsvirksomhet. Herredsretten fastsatte 12 kr. m2 mens Lagmannsretten vedtok at prisen skulle være 1 kr. pr. m2. Slikt ran av andres eiendom foregår også med domstolenes hjelp.
Hele arealet ble siden leiet ut til travbane.
Høyre ønsker et forsvarlig vern av skogens økologi og vi skal ta vare på områder for å sikre biologisk mangfold, men Regjeringen har brydd seg for lite om å samarbeide med grunneiere. Regjeringen har brydd seg for lite om å lage tillitskapende erstatninger for dem som blir berørt.
Eiendomsretten er en nødvendig byggesten i vårt samfunn. Høyre ber om at meldingen skal inneholde en vurdering av hvordan kombinasjonen av vern og bruk bedre kan gjennomføres enn idag. Høyre vil samarbeide med grunneierne - ikke overkjøre dem, sier Eva R. Finstad i interpellasjonen i Stortinget idag.
