
Stortinget, 11. oktober 1996
Pressemelding fra Per-Kristian Foss, nestleder Høyres stortingsgruppe
Nobels fredspris 1996
Høyre gratulerer biskop Carlos Felipe Ximenes Belo og José Ramos-Horta fra Øst-Timor med Nobels Fredspris 1996.
Biskop Belo er etnisk øst-timoreser. Han har protestert mot konkrete menneskerettighetsovergrep, beskyttet forfulgte opposisjonelle og samlet og spredd informasjon om det som har skjedd i forbindelse med massakren i Øst-Timor i 1991. Samtidig har biskop Belo prøvd å holde oppe dialogen med okkupasjonsmakten fra Indonesia og å holde seg innenfor de formelle rammene denne har satt for offentlig virke på Øst-Timor. Ramos-Horta har bidratt sterkt til å gjøre øst-timoresernes situasjon kjent utenfor Indonesia. Han står i likhet med Belo for en forhandlingslinje overfor den indonesiske okkupasjonsmakten.
Årets fredspris gir et varsko når det gjelder behandlingen av etniske og religiøse minoriteter. Respekt for minoriteter hører til blant de grunnleggende spørsmål ved siden av menneskerettigheter.
Fredsprisutdelingen i år understreker nødvendigheten av å ta opp menneskerettighetsspørsmål med det indonesiske regime som et ledd i Norges kontakt med Indonesia.
