
Pressemelding, Ålesund 1. september 1997
Jan Petersen
Høyre er skattebetalernes eneste forsvarer
I de aktuelle skattesakene i denne valgkampen blir det stadig klarere at Høyre er skattebetalernes eneste forsvarer i norsk politikk.
Moms på tjenester
Høyre er det eneste partiet som har inntatt et klart standpunkt, uten forbehold, mot innføring av moms på reiseliv og transporttjenester.
Å innføre slik moms vil være et angrep på tusenvis av arbeidsplasser som har basert seg på dagens skattesystem. Å heve skattebelastningen på disse arbeidsplassene over natten slik Regjeringen ønsker, vil rive bort grunnlaget for den næringen mange har hatt tillit til som levevei.
Det er dårlig distriktspolitikk å heve transportkostnadene. Ikke bare rammer dette næringslivet i distriktene som får økte kostnader og svekket konkurranseevne. I like stor grad rammer det den enkelte mann og kvinne som ikke har et firma i ryggen som kan betale flybilletten.
Toppskatten griper om seg
Høyre er det eneste partiet som har inntatt et klart standpunkt mot toppskatt på vanlige lønnsmottageres inntekt.
Toppskatten var ment å være en skatt på toppinntekter. Arbeiderpartiet har gjort den til en skatt på unge akademikere, arbeidere og alminnelige funksjonærer. Høyres foreslår at ingen skal betale toppskatt på inntekter under 300.000 kroner slik at toppskatten igjen får en fordelingsprofil og ikke bare er en melkeku for staten.
I Møre og Romsdal betaler nesten 50.000 personer toppskatt, det vi si over 50 pst. av alle som jobber heltid. Så mange toppinntekter finnes det ikke i dette fylket. Med Høyres forslag vil over 30.000 av disse slippe toppskatten. Slik gir Høyre husholdningene bedre økonomisk armslag og viser at Høyre står på småbarnsfamilienes side i kampen mot klokken.
Delingsmodellen
Høyre er det eneste partiet som har forpliktet seg til å rette opp dagens urettferdigheter i delingsmodellen.
I vårens justeringer av delingsmodellen var «sentrumsalternativet» kun villig til å følge Høyre et stykke på vei i å forbedre delingsmodellen for å styrke rammebetingelsene for små og mellomstore bedrifter.
Fremskrittspartiet
Utfordringen er å skape flertall mot en utvidelse av momsen og for en kraftig innskrenkning av toppskatten. Dessverre er dette området der vi ikke kan forvente støtte fra Fremskrittspartiet. Carl I. Hagen har egenhendig avskaffet partiets skatteletteprofil og gått bort fra sin motstand mot at store deler av befolkningen skal beskattes med en urimelig høy marginalskatt.
Frp fremstår i dag først og fremst som en pådriver for økte offentlige utgifter. Når vi også vet at Fremskrittspartiet mener at økte utgifter over folketrygden skal dekkes inn gjennom automatiske bruttoskatter på folks inntekter er det grunn til å spørre om FrP overhodet er noe skatteletteparti.
