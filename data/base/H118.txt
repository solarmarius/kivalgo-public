
22. juni 1995
Jan Petersen, Høyres leder
Presseutdrag
Regelendring i pressestøtten kan berike Ap  Saken må til Stortinget
Jeg har beskrevet vårt ønske om en diskusjon med Ap. om maktkonsentrasjonsproblemstillingene i vårt samfunn. En slik diskusjon vil også måtte gå på hvordan Ap. forvalter den makten de gjennom vårt demokratiske system har fått. Vi har dessverre sett en del begredelige eksempler på misbruk av denne makten. Vi har sett det når det gjelder partiutnevnelser til viktige offentlige stillinger  og vi har nylig sett det når det gjelder tilbøyeligheter i Ap. til å benytte statsforvaltningen til aktiv valgkamp for partiet.
Det er nå nødvendig å rette søkelyset på et tredje felt ved Arbeiderpartiets maktutøvelse, nemlig fristelsen til å bruke offentlige midler gjennom ulike tilskuddsordninger til å berike partiet selv. En konkret sak vedrørende pressestøtten er nå under avgjørelse i Kulturdepartementet.
Gjeldende retningslinjer for pressestøtten gjør det umulig for aviser eller aviskonserner å betale utbytte til aksjonærene samtidig som de samme aviser mottar statlig pressestøtte. Dette har særlig rammet Dagens Næringsliv. Logikken er ganske selvfølgelig: Det er ikke en statsoppgave å gi pressestøtte til aviser eller aviskonserner som går med så store overskudd at man gir en del av dette tilbake til eierne.
I disse dager vurderer Kulturdepartementet å endre reglene slik at det skal bli mulig å gi utbytte til aksjonærer i aviskonsern  selv om enkeltaviser i slike konsern får statsstøtte. Sagt med andre ord: Selv om en rekke aviser i et konsern får betydelig statsstøtte, og dette bidrar til at konsernet går med overskudd, så skal reglene endres slik at det blir mulig å gi en andel av dette overskudd tilbake til eierne i form av aksjeutbytte.
Hvem i norsk presse ønsker slike regelendringer? Jo, selvsagt A-pressen A/S  altså aviskonsernet der LO og Arbeiderpartiet selv er de største aksjonærene.
Sagt med andre ord: Regjeringen overveier å endre reglene slik at aviseiere som LO og Arbeiderpartiet kan motta utbytte samtidig som A-pressens aviser fortsatt mottar 98 millioner kroner eller mer i offentlig støtte. Såvidt vi vet må dette avklares innen 1. juli i år.
Saken slutter ikke med dette: Endrer Regjeringen reglene, så vil A-pressen som aksjeselskap øke betydelig i verdi.
Vi står altså overfor en situasjon der Regjeringen overveier en regelendring som vil kunne berike Arbeiderpartiet med adskillige millioner kroner  samtidig som enkeltaviser i A-presse-konsernet fortsatt skal kunne motta offentlig pressestøtte.
Dette vil selvsagt være uakseptabelt. Regjeringen må skjønne at dersom den vedtar de regelendringer som nå er aktuelle, så fører det debatten om Ap.s maktmisbruk over i en ny og enda mer alvorlig fase  da vil det nemlig dreie seg om at Ap. bruker sin egen regjeringsmakt til å berike seg selv.
I denne saken vil regjeringen fatte beslutning i en sak med direkte økonomiske konsekvenser for Arbeiderpartiet selv, for LO og for aviskonsernet A-pressen.
Jeg skriver i dag et brev til statsministeren der Høyre krever at spørsmålet om en eventuell regelendring i pressestøtten blir fremlagt for Stortinget på grunn av sakens prinsipielle interesse.
