
Pressemelding, Høyres Stortingsgruppe, 28. november 1997
Justiskomiteens leder, Kristin Krohn Devold, Høyre
Justisbudsjettet avgitt;
Viktige påplusninger for økt innsats mot hverdagskriminalitet
Høyre er meget godt tilfreds med at budsjett-forståelsen mellom Høyre, Frp og Sentrum har gitt som resultat viktige påplusninger på Justis-budsjettet i forhold til Jagland:
Høyre har fått flertall for følgende punkter:
* Politiet har fått 60 mill. kr mer til bl. a. økt innsats mot hverdagskriminalitet og høyt inntak på politihøgskolen. 1/3 av beløpet skal gå til kontorpersonell for å frigjøre politiet til etterforskning/patruljering.
* Fengselsvesenet og sikring/ettervern av straffedømte har fått en påplussing på 25 mill. kr, og unngått nedleggelse av fengslene i Vik og Kongsberg.
* Domstolene har fått en økning på 4 mill. kr for å forhindre flaskehalser, og
* Datatilsynet har fått en økning på 1,4 mill. kr for å kunne ivareta viktige personvernhensyn og oppfølging av bl. a. Schengen-avtalen.
Høyre har også i innstillingen fått flertall for politiske føringer på viktige områder:
1. Offerets posisjon skal styrkes, ved virkemidler som sikrer offerets beskyttelse i rettsvesenet og ordninger som sikrer bedre erstatning.
2. Vinningsforbrytere skal møtes med en rask reaksjon fra samfunnet.
3. Straffeutmålingen for vold mot barn, sedelighetsforbrytelser og grov voldsbruk bør skjerpes.
4. Økt satsing på oppfølging av løslatte, kontroll med at vilkår for prøveløslatelser oppfylles, kontroll med sikringsdømte og av personer med betinget dom.
5. Komiteen avviser liberaliseringsforsøk knyttet til narkotika
6. For å få bukt med narkotika i fengsler vil komiteen gi fengselstjenestemennene utvidede muligheter til å kontrollere og undersøke de innsatte og besøkende, og åpne for økte kontroller med fanger som har vært på permisjon.
7. Schengen-avtalen skal reforhandles så snart som mulig. Danmarks folkeavstemning, som berører Amsterdam-vedtaket og ikke Schengen-avtalen, gir ikke grunnlag for utsettelser.
8. Komiteen ber departementet styrke den barnefaglige kompetansen knyttet til behovet for spesiell oppfølging av mindreårige asylsøkere (barnesoldater).
