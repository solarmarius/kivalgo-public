
Pressemelding 1. Desember 1995
fra Høyres finanspolitiske talsmann Per-Kristian Foss
Regjeringen føyer seg
«Regjeringen har i salderingsproposisjonen valgt å videreføre bevilgningene til Høyres satsningsområder som fikk flertall i Stortinget. Dermed blir en sterkere satsing på justissektoren, sykehusene og småbarnsfamilienes økonomi en realitet. At denne satsingen er gjennomført uten at balansen er svekket viser at Regjeringen fremmet et Statsbudsjettforslag som verken signaliserte evne eller vilje til å foreta nødvendige omprioriteringer», uttaler Per-Kristian Foss.
«Høyre vil i budsjettsalderingen ikke bidra til en svekkelse av statsbudsjettets balanse», uttaler Per-Kristian Foss videre. Høyre er tilfreds med at overskuddet på statsbudsjettet, og avsetningene til Pensjonsfondet (Petroleumsfondet) synes å bli større enn det ble lagt opp til i Nasjonalbudsjettet.
Selv om Regjeringen har gått inn på en reduksjon i bevilgningen til arbeidsmarkedstiltakene var det i Stortinget flertall for et lavere tiltaksnivå enn Regjeringen nå legger opp til, Høyre vil følge opp denne intensjon fra Stortingets flertall.
Det er kritikkverdig at Regjeringen nå legger frem en salderingsproposisjon som ikke dekker inn utgiftene til Norges kommende NATO-engasjement i Bosnia. Høyre vil ikke akseptere at disse utgiftene dekkes fra det som idag er vårt nasjonale forsvarsbudsjett.
Det er grunn til bekymring over at den underliggende veksten i de offentlige utgiftene er blitt høyere enn i det opprinnelige budsjettet (1% nå mot en 1/2% i Nasjonalbudsjettet). Dette er en videreføring av Regjeringens ekspansive budsjettpolitikk som kan skape store problemer når vi igjen går inn i en nedgangskonjunktur.
Regjeringen innrømmer at avgiftsøkningene har bidratt kraftig til prisveksten inneværende år. På tross av dette foreslår Regjeringen nå flere avgiftsøkninger. Dette står i sterk kontrast til det økte fokus på grensehandlesproblemene. Høyre vil gå imot Regjeringens forslag til avgiftsøkninger.
