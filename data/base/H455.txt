
Stortinget, 18. april 1997
Pressemelding fra Ole Johs. Brunæs, Høyre
Jernbaneplanen. Høyre prioriterer intercity og nærtrafikken
Høyre vil satse på strekningene med høye trafikktall. Intercity og nærtrafikken i tett befolkede områder er de områdene som vil bidra til bedre transportøkonomi og bedre fremkommelighet. Områder der veitrafikken og jernbanetrafikken har for liten kapasitet må først og fremst tilgodeses i jernbanesatsningen kommende år.
Høyre ønsker et sterkere samlet planarbeide mellom vei- og jernbaneutbyggingen i perioden 1998-2007. Høyre vil legge stor vekt på å utnytte veinett og jernbanenett sett i en samlet trafikkavvikling. Det er helt nødvendig å bedre regulariteten i jernbanetrafikken, og kravet til regularitet vil være avgjørende for å kunne koordinere Gardermotrafikken sammen med den øvrige jernbanetrafikken på tilfredsstillende måte.
Det investerings- og vedlikeholdsnivået Regjeringen foreslår i kommende tiårsperiode betyr at vesentlig modernisering av jernbanetrafikken vil ta meget lang tid, og det vil også bety at jernbanens konkurranseevne overfor andre transportmidler ikke vil bli vesentlig endret.
