
Pressemelding, Høyres Stortingsgruppe, 17. august 1999
Trond Helleland, Høyres familiepolitiske talsmannn:
Kontantstøtten - valgfrihet på KrFs premisser?
Statsminister Kjell Magne Bondevik har gitt utrykk for at hensikten med kontantstøtten er at de som mottar den skal bruke mer tid sammen med barna sine, og at han er villig til å justere på ordningen dersom evalueringen av ordningen viser at det ikke er tilfelle.
"Bondevik glemmer at kontantstøtten er en valgfrihetsreform, basert på tillit til at foreldrene selv kan velge det beste for sine barn. KrF må godta at foreldre vil bruke kontantstøtten til å velge andre løsninger enn at mor er hjemmet med barnet, f. eks. dagmamma", sier Trond Helleland.
Stortingsflertallet la tre mål til grunn for kontantstøtten: Den skal bidra til større valgfrihet for barnefamiliene, gjøre det lettere å kombinere ulike omsorgsløsninger og legge til rette for at foreldre som ønsker det kan tilbringe mer tid sammen med barna.
"KrF viser like liten tillit til foreldrene som Arbeiderpartiet. Arbeiderpartiet vil ha alle barn i barnehager, KrF vil at alle barn skal være hjemme med mor. Formynderholdningene står like sterkt i begge partier. For Høyre er poenget med kontantstøtten at foreldrene i størst mulig grad skal stå fritt til å velge mellom ulike omsorgsløsninger for sine barn", sier Trond Helleland.
"Høyre kan ikke akseptere endringer i kontantstøtten fordi Bondevik og KrF ikke liker måten foreldrene bruker valgfriheten i ordningen på", sier Trond Helleland.
