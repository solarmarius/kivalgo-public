
Pressemelding, Høyres Stortingsgruppe, 26. mai 1998
Kristin Krohn Devold, stortingsrepresentant Høyre
Innfør visumplikt for øst-slavonere
Danmark har nå innført visumplikt for kroater for å stoppe strømmen av serbere fra Øst-Slavonia. Dette er en gruppe som har kommet til Norge i stort antall de siste månedene, og de fleste er økonomiske flyktninger.
Høyre har hele tiden understreket at det er viktig at Norge har samme praksis som nabolandene. Når Danmark innfører visumplikt stiller dette saken i et nytt lys. Når Sverige har visumplikt fra før, gjentar Høyre nå sitt krav om at Norge må innføre tilsvarende visumplikt for å hindre en fortsatt tilstrømning av tusenvis av økonomiske flyktninger, sier Devold.
I dagens situasjon blir alle tapere. De serbiske flyktningene bruker alle sparepengene sine på å komme seg til Norge, for så å bli sendt hjem etter et par måneders opphold. Norge bruker store ressurser på innkvartering og saksbehandling, samtidig blir andre grupper av flyktninger skjøvet i bakgrunnen mens disse sakene blir behandlet.
«Justisministeren må nå komme med klare svar på om hun vil fortsette med dagens praksis som hverken gavner Norge eller flyktningene, eller om hun vil innføre visumplikt eller iverksette andre tiltak for å stoppe flyktningstrømmen,» sier Devold.
