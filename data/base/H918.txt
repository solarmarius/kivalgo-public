
Oslo, den 23. august 1999
Sonja I. Sjøli, stortingsrepresentant og Høyres kvinnepolitiske leder
Skoleuniform eller ikke er kun en detalj
- Jeg er stolt av at Høyre har gjort skole til sin hovedsak i denne valgkampen og at partiet er opptatt av mer enn detaljer som om elevene skal bruke skoleuniform eller ikke og om læreren skal stå foran eller bak kateteret. Nå er det på tide å gi lærerne og dermed skolene et løft som virkelig monner, påpeker Sonja I. Sjøli.
Bakgrunnen for uttalelsen er Aftenpostens oppslag i dag om at kvinner utgjør 76 prosent av lærerstaben i barneskolen og 58 prosent i ungdomsskolen. Den samme utviklingen gjør seg nå gjeldende også i den videregående skolen, i følge Kirke-, utdannings- og forskningsdepartementet.
- Dette er trist lesning, sier Sonja I. Sjøli. At mange kvinner arbeider i skolen er flott, og det er selvsagt ikke noe problem i seg selv. Problemet er mangelen på menn. Elevene trenger å møte menn, i barnehagen og i skolen, menn som er gode rollemodeller for både gutter og jenter. At utviklingen stadig går samme vei, forteller oss at noe dramatisk må gjøres. Nettopp derfor er Høyres kamp for skolen viktig, understreker Sjøli.
Hvorfor velger ikke menn læreryrket? Det har i hvert fall ikke noe å gjøre med at arbeidet i skolen ikke er givende og utfordrende nok, mener Høyres kvinnepolitiske leder.
- Mangelen på menn til å fylle lærerstillingene minner oss enda en gang om at læreryrket ikke har nok status, og dette igjen bunner i at lærernes lønn ikke er god nok og at heller ikke de andre arbeidsvilkårene er på høyde med dem i arbeidslivet ellers. Nettopp derfor er det nå på høy tid med en bedre og mer målrettet lærerutdanning, en skikkelig lønnsøkning og en større satsing på systematisk etterutdanning og kompetanseutvikling. Dessuten tror jeg at også lærerne trenger å merke at det blir stilt krav til dem, det skjerper både motivasjon og faktisk innsats. Derfor bør det være en klar målsetning at pågangen til både lærerutdanningen og lærerstillingene blir så stor at det er de beste som blir silt ut, sier Sonja I. Sjøli.
