
Torgalmenningen, 19. august 1995 kl. 14.00.
Jan Petersen, Høyres leder
Bergen og Hordaland Høyres valgkampåpning
Presseutdrag
 Det er ikke mer synsing vi trenger, Jagland, det er handling
Høyre vil ha en mer effektiv politikk mot narkotikamisbruk. Narkotikamisbruket er ikke lenger bare et isolert ungdomsproblem som man finner i noen bystrøk. Idag har ungdom god tilgang til stoff over hele landet. Økende narkotikamisbruk skaper bekymring for våre barns oppvekst. Hyggelige bystrøk forvandles til utrivelige områder. Hundretusener av mennesker utsettes for volds- og vinningskriminalitet som en direkte følge av andre menneskers stoffavhengighet.
Det er viktig at politiske ledere tar denne virkeligheten inn over seg. Men det er like viktig at man opptrer med redelighet og ikke later som man gjør mer enn det som er tilfelle.
Jeg har reagert kraftig på den handlingsplan min kollega Thorbjørn Jagland la frem tidligere i uken. Disse alvorlige problemene kan ikke bekjempes med luft alene. I kommunestyrer, i fylkesting og i Stortinget blir Høyre stadig nedstemt av Arbeiderpartiet. Jaglands parti er langt annet enn konsekvent i narkotika- og kriminalitetspolitikken.
Jeg vil derfor utfordre Thorbjørn Jagland til å klargjøre:
1. I Hordaland foreslår Høyre å styrke rusmiddelvernet. Men Høyre blir motarbeidet av Arbeiderpartiet. Vil Jagland at Arbeiderpartiet skal snu?
2. I Oslo foreslår Høyre å få narkomane ut av gaten og inn i behandling. For 1995 foreslo Høyre 73 millioner kroner til 114 nye behandlingsplasser, samt tvangsbehandling og ettervern. Arbeiderpartiet stemmer systematisk ned Høyres forslag. Vil Jagland at Arbeiderpartiet skal snu?
3. Høyre vil opprette et eget budsjettkapittel for politiets hovedstadsoppgaver. Hovedstaden er en distribusjonssentral for narkotikatrafikken i hele landet. Arbeiderpartiet har ikke engasjert seg. Vil Jagland at Arbeiderpartiet skal snu?
4. Lovens adgang til utvisning av kriminelle utlendinger må brukes. Utlendinger som ikke har lovlig opphold er viktige brikker i den organiserte kriminaliten. Når det konstateres lovbrudd fra utlendinger uten lovlig opphold må det møtes med kontante reaksjoner. Arbeiderpartiet vil ikke være med på noe slikt initiativ. Vil Jagland at Arbeiderpartiet skal snu?
5. Høyre går inn for at det opprettes egne fengselsavdelinger, eller et eget fengsel, for utenlandske statsborgere som skal utvises etter endt soning. Hensikten er å unngå at fengselsoppholdet ikke skal utnyttes til å knytte sterke kontakter mellom internasjonale forbryterorganisasjoner og norske kriminelle. Arbeiderpartiet ville ikke støtte Høyre. Vil Jagland at Arbeiderpartiet skal snu?
6. Høyre må hvert år engasjere seg for å forsøke å rette opp Arbeiderparti-regjeringens mangelfulle bevilgninger til politiet. Regjeringens forslag for 1995 innebar at politiet ville få mindre ressurser enn året før. Høyre måtte da foreslå 75 millioner kroner mer enn Regjeringen og Høyre foreslo ytterligere 55 millioner før sommerferien. Arbeiderpartiet stritter imot en nødvendig utbygging av politiets slagkraft. Vil Jagland at Arbeiderpartiet skal snu?
7. Høyre gikk sterkt imot at åpen soning skulle bli hovedregelen også for narkotikadømte. Høyre krever en kraftig innstramming av reglene for åpen soning. Fanger med dommer for alvorlige forbrytelser må ikke kunne fortsette med å planlegge og utføre kriminelle handlinger under soningen. Vil Jagland at Arbeiderpartiet skal snu?
8. Høyre mener at tilsynet med prøveløslatte må bli troverdig. Hvis betingelsene brytes, for eksempel ved at vinningskriminalitet gjenopptas for å finansiere stoffbruk, må reststraffen sones. Som hovedregel må kriminelle gjengangere ikke gis betingede dommer. Arbeiderpartiet viser ingen interesse for slike reformer som kan gi den lovlydige befolkning større beskyttelse. Vil Jagland at Arbeiderpartiet skal snu?
Thorbjørn Jaglands bidrag til en debatt om disse vanskelige spørsmålene er å snakke om «Høyre-sidens enkle løsninger.» Han viser liten interesse for disse tiltakene. Arbeiderpartiet er satt til å styre, og de har hatt regjering i åtte av de siste 10 årene. Men Jagland nøyer seg fremdeles med å synse og være bekymret. Det er ikke mer synsing vi trenger, det er handling.
Hva var det egentlig som stod i Arbeiderpartiets plan?
De vil «opplyse og spre holdninger,» «si nei til legalisering og akseptering.»
og «føre en restriktiv alkoholpolitikk.»
De vil ha «nasjonal mobilisering» og «helhetlige kommunale planer.»
Med all ærbødighet for den gode viljen som sikkert ligger bak, må jeg si at dette er temmelig tannløse saker, selv til Arbeiderpartiet å være.
Når Regjeringens plan for økt trygghet går ut på at de skal gi dørvakter mer opplæring, slik vi så på Dagsrevyen igår  da trengs det sterkere lut.
Vi må ikke glemme at langsiktig forebyggende arbeid er meget vesentlig i kombinasjon med en mer aktiv bekjempelse av stoffkriminaliteten. Høyre er en talsmann for tradisjoner og verdier, for en skole som «tar tak i» elevene, og for at familien skal ha større spillerom og handlefrihet. Men heller ikke her har Jagland mer å gi enn uforpliktende ord. Arbeiderpartiet stemmer imot hver gang Høyre vil verne om familien eller stramme opp innholdet i skolen.
Narkotikaproblemene er store, og jeg håper vi unngår lettbent politisk spill. Høyre står for en systematisk politikk, og vi står for den samme politikken lokalt som nasjonalt.
