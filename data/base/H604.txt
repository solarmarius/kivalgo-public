
Bamble, 9. mars 1998
Jan Petersen
Høyre satser på gode kommunikasjoner i Telemark og vil opprettholde Torp flyplass
Utbygging og opprustning av veinettet står sentralt for Høyre. Det er god distriktspolitikk fordi det reduserer avstandsulempen og det skaper økt sikkerhet og trygghet på veien. Bedre veiforbindelse binder også mennesker sammen, og kan eksempelvis gjøre det lettere for en familie å besøke besteforeldrene. Høyre vil stå fast på de løftene vi har gitt tidligere om veibygging i Telemark. Vi vil ikke la oss stoppe av sentrumsregjeringens pinlige løftebrudd i statsbudsjettet. Høyre vil også la Torp flyplass utvikle seg  også om den blir en reell konkurrent til den nye hovedflyplassen.
Høyre stod på og fikk flertall for en langt mer offensiv satsing på veinettet enn det Ap-regjeringen gikk inn for under behandlingen av veiplanen (5,3 milliarder i fireårsperioden). For Telemark fikk vi blant annet gjennomslag sammen med sentrumspartiene for økt satsing på riksveiene 11, 36 og 38. Høyres satsing på E18 gjennom Vestfold vil også være viktig for Telemark.
Disse og andre forslag ble fulgt opp med bevilgningsforslag i Høyres alternative statsbudsjett. Vi er forpliktet av løftene i veiplanen, og det løftet skal vi holde. Det er synd å si at sentrumsregjeringen føler det samme. På samferdselsbudsjettet klarte ikke Bondevik plusse på en krone til investeringer der han hadde forpliktet seg til 1,2 milliarder ekstra.
Høyre ser positivt på å opprettholde Torp flyplass som en reell konkurrent til Gardermoen. Flyplassen er viktig for det lokale næringsliv når det gjelder å komme seg effektivt frem og tilbake fra møter med kunder og samarbeidspartnere. Jeg har fått høre at dersom to personer som skal til London starter samtidig fra Rafnes, vil den som velger Torp være fremme i London før den som velger Gardermoen har kommet seg inn på den nye hovedflyplassen. Jeg deler derfor oppfatningen om at det er viktig å opprettholde det lokale eierskapet for flyplassen.
