
21. desember 2000
Høyres Stortingsgruppe
Jan Petersen:
RUSHTIDS-AVGIFT RAMMER URETTFERDIG
Regjeringen foreslår nye avgifter på bilistene ved å åpne for rushtids-avgift. Bilistene er allerede i dag tynget ned av en rekke med avgifter, som plasserer Norge helt i avgiftstoppen. Det er uhyre provoserende at Regjeringen nå vil innføre nye avgifter som rammer alle de som er avhengige av bil for å komme seg fram og tilbake på jobb og kjøre barn i barnehagen. På den måten vil det skapes nye klasseskiller på norske veier.
Transportøkonomisk Institutt har tidligere beregnet virkningene av rushtids-avgift. Analysene viser at en passering i rushtiden må koste mellom 30 og 50 kroner for at trafikken skal reduseres. Det betyr altså at de som er avhengige av å kjøre om morgenen og ettermiddagen, må ut med 60-100 kroner hver dag. Småbarnsforeldre, som ofte har stram økonomi, har ikke noe annet valg enn å kjøre nettopp i rushtiden når barnehager og skoler er åpne. Nok en gang viser Arbeiderpartiet at det vil legge nye avgifter på folk flest, og dermed skaper en skjevere fordeling i samfunnet.
Jeg håper at flertallet i Stortinget vil være enig med Høyre i at det norske folk bør skånes fra denne type julegaver.
