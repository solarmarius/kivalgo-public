
Stortinget, 4. desember 1997
Pressemelding fra Ole Johs Brunæs, (H) medl. i Stortingets samferdselskomite.
Ap-frekkis om jernbane
Stortinget har nå vedtatt nær på Arbeiderpartiregjeringens forslag til jernbanesatsning for 1998. Det Jaglandregjeringen ikke fortalte Stortinget før langt inne i budsjettbehandlingen var at en stor andel av pengene til Vestfoldbanen skal tilbakebetales til andre strekninger fordi NSB hadde lånt disse til Vestfold tidligere år.
Sentrumsregjeringen forhandlet først med Fremskrittspartiet og disse bestemte seg for å holde Arbiderpartiregjeringens forslag til jernbanesatsning bl. a. for Vestfoldbanen.
Da finansinnstillingen forelå, hadde ikke Arbeiderpartiet fremmet så mye som et ord om mer jernbanepenger. Og Høyre nådde ikke gjennom om sine samferdselsforslag.
Dermed var rammene lagt, og etter det nye budsjettsystemet valgte Høyre å støtte Sentrumsregjeringen fremfor en ny Arbeiderpartiregjering.
I tolvte time la Arbeiderpartiet frem et forslag om å bevilge 66 millioner kroner til Vestfoldbanen. Hvor tok de disse pengene fra? Jo - fra jernbanevedlikehold og fra Nasjonalteateret stasjon. Å ta penger fra vedlikehold i en situasjon der ledningene detter ned støtt og stadig, signalanleggene bryter sammen og forsinkelser oppstår svært så ofte, er det glade vanvidd. Arbeiderpartiet vet også meget godt at Nasjonalteateret stasjon må trafikkmessig være ferdig 8. oktober neste år, hvis ikke jernbanetrafikken til Gardermoen skal bryte sammen allerede fra første dag. Bondevikregjeringen kunne ikke godta et slikt urealistisk forslag, og det har Høyre forståelse for. Jeg kan forsikre om at saken vil bli tatt opp i forbindelse med revidert budsjett til sommeren.
Hadde Arbeiderpartiet ment hva de nå kommer med, hadde de lagt det frem i sitt eget budsjettforslag.
