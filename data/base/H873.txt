
Oslo, 16. august 1999
Sonja I. Sjøli, stortingsrepresentant og Høyres kvinnepolitiske leder
Mislykket strykekampanje
Likestillingsdirektør Ingunn Yssen innrømmer nå at den såkalte strykekampanjen var mislykket. Forslaget fra Likestillingssenteret om å endre valgloven slik at det ikke lenger skal være mulig å stryke listekandidater, kan ikke tolkes på noen annen måte.
Dersom det viser seg at kvinneandelen i kommunestyrer og fylkesting har gått ytterligere ned etter valget, er det bekymringsfullt. Det er en trussel mot demokratiet på linje med den lave valgdeltakelsen. Men å løse utfordringene gjennom å endre valgloven er en dårlig idé. Derimot er det nå nødvendig med en åpen debatt og en felles satsing for å øke valgdeltakelsen og for å sikre at alle velgere vet om mulighetene som ligger i det å gjøre endringer på listene. Her må politiske partier, organisasjoner og media bidra, men til syvende og sist er det den enkelte som må ta ansvar for sitt eget bidrag til demokratiet.
Ingunn Yssen påstår at det er udemokratisk at bare ¼ av velgerne benytter seg av muligheten til å stryke listekandidater og at et mindretall dermed får for stor makt. Dette er imidlertid ikke mer udemokratisk enn at bare i underkant av 60 prosent av de stemmeberettigede har brukt stemmeretten sin ved siste valg. Dersom man skulle overføre Yssens tankegang til denne problemstillingen, ville det bety at man skulle slutte med valg fordi valgdeltakelsen er lav.
Dersom velgerne skal fratas muligheten til å stryke listekandidater, vil det i praksis bety at det er nominasjonsmøtene i partiene alene som avgjør hvordan listene skal bli seende ut. Dette er urimelig i forhold til de av velgerne som ikke er medlem i noe politisk parti og dermed ikke har mulighet til innflytelse i det hele tatt. Kombinasjonen av nominasjonsprosesser internt i partiene og den enkelte velgers mulighet til å gjøre endringer på listene er med å sikre demokratiet.
Forslaget fra Likestillingssenteret er for øvrig en nedvurdering av kvinner. Indirekte sier Ingunn Yssen at kvinner ikke forstår seg på valgordningen og at den av den grunn må forenkles.
