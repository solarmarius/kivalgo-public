
Pressemelding fra Høyres stortingsgruppe
Rattsø-utvalgets innstilling
Høyre mener at Rattsø-utvalgets innstilling er et godt bidrag i arbeidet med å innføre et enklere og mer rettferdig inntektssystem overfor landets kommuner og fylkeskommuner. Utvalgets analyser bidrar til at de reelle kostnadsforskjellene i Kommune-Norge bringes frem i lyset, noe som i neste omgang bør innebære større treffsikkerhet i utjevningspolitikken. Det er gledelig at utvalgets analyser klart illustrerer behovet for de endringer Høyre har arbeidet for, noe som kommer til uttrykk gjennom utvalgets konklusjoner.
Høyre er enig i utvalgets forslag om å redusere de øremerkede tilskuddene til kommunene vesentlig ved at rammetilskuddene økes tilsvarende. Høyre har lenge tatt til orde for at det reelle lokale selvstyret styrkes på nettopp denne måten.
Høyre støtter utvalgets understrekning av at en mer rettferdig fordeling av de økonomiske ressurser kommunene imellom må holdes adskilt fra debatten om sammenslåing av kommuner. Høyre står klart på sitt standpunkt om å si nei til tvangssammenslåinger.
Høyre understreker at utvalgets innstilling ikke tar stilling til hvilke kronebeløp den enkelte kommune skal få. Høyre vil derfor på det sterkeste understreke at en fortsatt vekst i kommuneøkonomien og kommunenes evne til formidling av velferdstjenester er direkte avhengig av vekst i norsk økonomi totalt sett.
Innføring av et nytt og mer rettferdig inntektssystem overfor kommunene må skje gradvis. I overgangsperioden bør alle partier bidra til at man avhjelper apesielle og uforutsette utslag for enkeltkommuner.
Høyre støtter utvalgets konklusjon om at sosialt relaterte kostnader i kommunene må tillegges større vekt.
