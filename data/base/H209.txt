
Stortinget, 14. juni 1996
Pressemelding fra Høyres stortingsgruppe v/Harald Ellefsen
Trist sluttstrek fra Stortingets flertall:
Dysser ned overgrep
mot bankaksjonærer
Stortingets flertall har tydeligvis bestemt seg for å dysse ned sitt overgrep mot de 170 000 aksjonærene i de store bankene som ble fratatt alle sine aksjer under bankkrisen. I den innstilling finanskomiteen nå har avgitt står Høyre, De Uavhengige og Venstre alene om å kreve en uavhengig granskning bl.a. for å vurdere en kompensasjon til de mange småaksjonærene.
Grunnlaget for at Stortingets finanskomite har behandlet saken er et forslag fra Fridtjof Frank Gundersen (Frp.) og en klage fra tidligere stortingsrepresentant Otto Lyng på vegne av småaksjonærene i Fokus. En omfattende dokumentasjon som er fremkommet under komitebehandlingen bekrefter at aksjonærene ble utsatt for en kritikkverdig behandling at en grundig granskning hadde vært på sin plass. Flertallet ønsker tydeligvis å slippe mer søkelys på sin egen handlemåte. De sto nemlig sammen om både «nullingen» av aksjonærene og særloven som gav Ap-regjeringen adgang til å «nulle» de private aksjonærene i bankene.
Flertallet i finanskomiteen satte seg imot et forslag fra Høyre om å gjennomføre en åpen høring om saken. Deretter gikk det samme flertall imot forslaget om å oppnevne en uavhengig granskingskommisjon for å vurdere den behandling aksjonærene ble utsatt for, samt spørsmålet om å gi dem en økonomisk kompensasjon ute fra en rimelighetsvurdering.
Høyre har tidligere flere ganger foreslått at de tidligere aksjonærene skulle få kjøpe tilbake aksjer i bankene med rabatt. Alle disse forslagene er nedstemt. Historiens dom over Regjeringens handlemåte kan bli streng. Staten hadde selv en stor del av ansvaret for bankkrisen bl.a. ved å pøse på med lån til lav rente fra Norges Bank. Staten håvet inn titalls milliarder i renteinntekter på de uansvarlige utlånene som senere ble bankenes og publikums store tap. Når krisen inntraff slo Staten til seg de største bankene og har deretter høstet nye milliardinntekter på senere verdistigning. «Beregnede tap» som gav grunnlag for nullstilling av aksjene er senere ført tilbake som inntekter, fordi pengene likevel ikke var tapt. Flertallets opptreden føyer seg inn i det mønster av dårlig behandling som norske småsparere har vært utsatt for, med den konsekvens at Norge er et av de land i den utviklede del av verden med lavest andel aksjesparere. Det er tragisk for det norske samfunn.
