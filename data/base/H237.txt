
Stortinget, 18. desember 1996
Pressemelding fra st. repr. Eva R. Finstad (H)
Vernemyndigheter må samarbeide med grunneiere og lokale interessenter.
En Miljøvernminister som har som utgangspunkt at verneprosesser er konfliktfylte og derfor overkjører de lokale interesser gjør en dårlig jobb.
I 1992 uttalte en enstemmig Miljø- og kommunalkomite: «Man forutsetter at Departementet sørger for at grunneier, bruker og kommuner trekkes aktivt inn i det videre arbeidet med å opprette verneområder, valg av verneform, geografisk avgrensning og forvaltningsregler.»
Dette var en klar melding til Miljøvernministeren. Dessverre ser det ikke ut som om han er interessert i å følge Kommunal- og miljøkomiteens enstemmige merknad.
Verneplanen for Setesdal, Vestheim og Ryfylkene vil bli den nest største i landet. Statens Naturvernråd foreslo riktignok bare snaut 900 km2 vernet, men flerbruksplanen som kom igang på lokalt initiativ, førte fram til en enighet om et arealomfang på 2.500 km2. Her hadde vernemyndighetene mulighet til - uten konflikt med grunneierne - å nå frem til vern av mer enn det dobbelte av det Statens Naturvern hadde foreslått. Forutsetningen fra de lokale interessers side var at området skulle stå under lokal forvaltning.
Dessverre har departementets håndtering av verneplanarbeidet - etter fremleggelse av Flerbruksplanen - snarere bidratt til å øke konfliktene i en del av de berørte områder - fremfor å redusere dem. Dette var grunnen til at representanter fra Høyre fremmet forslag om at verneplan for Setesdal. Vesthei og Ryfylkeheiene ble sendt Stortinget til behandling.
Under denne behandlingen fikk Miljøvernministeren skarp kritikk av Sp, H og Kr.F. Denne kritikken og de enstemmige kritiske komitemerknader, bør få betydning både for den videre behandling av denne verneplanen, og for fremtidige behandlinger for vern av områder i landet vårt.
I stedet for å legitimere makt ved å hevde at alt vern må bety konfliker, må Miljøvernministeren forstå at grunneiernes, brukernes og befolkningens medvirkning og medbestemmelse representerer positive verdier.
