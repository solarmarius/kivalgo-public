
Pressemelding 13. Desember 1996
Fra Høyres finanspolitiske talsmann Per-Kristian Foss
Salderingsforliket om statsbudsjettet 1997 :
Et inflasjonsforlik med avgiftssmell
Inflasjonsdrivende forlik
Arbeiderpartiet og mellompartiene har kommet frem til et inflasjonsdrivende forlik ved å øke statens utgifter med 4,8 mrd. kroner, nesten uten reelle inndekninger. Å tappe statlige fond og redusere bevilgningene til dagpenger reduserer ikke presstendensene i norsk økonomi.
«Avgiftskameratene»
Det fremstilles nå som avgiftsopplegget innebærer en moderat avgiftsøkning på 1,5%. Sannheten er at denne avgiftsøkningen kommer på toppen av tidligere avgiftsøkninger både i Statsbudsjettet og i Salderingen. Resultatet er at avgiftene generelt vil øke med over 6 pst. fra 1. januar 1997.
Når det gjelder bensinavgiften er situasjonen ennå mer dramatisk. Avgiftspartiene krever ytterligere 390 mill. kroner i statsinntekter på toppen av de generelle økningene. Bensinavgiften på blyfri bensin vil etter dette øke med over 30 øre pr. liter.
Avgiftsforliket representerer i seg selv en trussel mot lønnsoppgjøret og inflasjonen neste år.
Kommunesektorens behov
Høyre ser kommunesektorens behov for økte bevilgninger i forbindelse med de viktige reformene som nå gjennomføres, og er skuffet over at mellompartiene nok en gang har redusert kommunenes egeninntekter (skattøre) i forhandlinger med Arbeiderpartiet. Høyre vil bidra til å øke kommunesektorens samlede ramme for 1997, men krever reell inndekning ved at statens utgifter reduseres når kommunesektoren skal prioriteres.
