
Oslo, den 20. november 2000
Høyres Hovedorganisasjon
Gretha Thuen
Åpent brev:
Norsk helsevesen beskytter voldsutøvere
Den norske lægeforening
Att. President Hans Petter Aarseth
Postboks 1152 Sentrum
0107 Oslo
Voldsbildet i Norge er urovekkende. Særlig alarmerende finner jeg bekymringsmeldingene fra flere av landets krisesentre når det gjelder vold i hjemmet. Dette er noe som ofte er tabubelagt og sett på som en del av privatsfæren  og i de fleste tilfeller blir overgrepene heller ikke anmeldt. Undersøkelser viser at i 90% av tilfellene er det menn som utøver denne typen vold og at i motsetning til gatevoldsmannen er familievoldsmannen en gjenganger.
Det er langt mer sannsynlig at kvinner og barn blir utsatt for vold innenfor hjemmets fire vegger enn at de rammes av vold på gaten. Politimesteren i Bergen, Rolf B. Wegner, påpeker i siste nummer av Røde Kors' blad Tankekors (nr. 5/2000) at ofrene for vold i hjemmet blir dobbelt rammet: Først av voldsmannen, deretter av helsevesenets tradisjon for å beskytte overgriperne, med henvisning til taushetsplikten. Denne situasjonen er en belastning både for dem som er utsatt for overgrep og faktisk også for overgriperen selv. Vold avler vold, og skal vi få bukt med denne onde spiralen, må mishandling anmeldes og tiltak iverksettes.
Førstkommende lørdag er det Internasjonal dag mot vold mot kvinner. Jeg anmoder deg, som president for Den norske lægeforening, å bevisstgjøre i sær legene om den plikten de har til å anmelde funn som kan tyde på at pasienter har vært utsatt for vedvarende vold. Forhåpentligvis kan et slikt initiativ medvirke til at helsevesenets tilbøyelighet til å gjemme seg bak taushetsplikten opphører og resultere i at antallet kvinner og barn som utsettes for overgrep i hjemmet sitt minker betraktelig.
