
Stortinget, 26. mai 1997
Pressemelding fra Jan Tore Sanner, stortingsrepresentant, Høyre
Statsråd Reidar Sandals utdanningspolitiske redegjørelse -
trolig flertall for Høyre-forslag om å stoppe opplæringsboken i videregående skole
- Det er skuffende at statsråd Sandal i sin utdanningspolitiske redegjørelse fortsatt insisterer på at den såkalte opplæringsboken skal innføres i videregående skole fra høsten av. - Høyre vil fremme forslag om å stoppe innføringen av opplæringsboken når utdanningsministerens redegjørelse skal opp til debatt i Stortinget i neste uke. Jeg har håp om at vi skal få flertall for forslaget, sier Jan Tore Sanner.
- Nær et samlet lærerkorps har protestert mot at skolene skal påtvinges opplæringsboken - Lærerforbundet har varslet aksjoner, og i en rekke fylker har lærere startet underskriftskampanjer.
- Byråkrati og skjemavelde er i ferd med å bli et like stort problem i skolen som for næringslivet. Opplæringsboken er Arbeiderpartiets måte å kontrollere at lærerne gjør jobben på den måten departementet har tenkt, sier Jan Tore Sanner, stortingsrepresentant fra Høyre.
- Både lærere og elever skal krysse av og notere etterhvert som undervisningen skrider frem. Problemet er at dette verktøyet vil øke byråkratiet i skolen og redusere lærerens pedagogiske frihet. Når læreren må bruke tid på å krysse av og kvittere i elevenes opplæringsbøker, blir det mindre tid til undervisning og mindre tid til den enkelte elev.
- I fjor høst fikk Sandal støtte fra SV og mellompartiene for å innføre opplæringsboken. Nå har imidlertid disse partiene signalisert støtte til forslag om å stoppe opplæringsboken. (Skolefokus Nr. 10 - 26. mai 1997).
