
Jan Petersen, Høyres leder:
- Sats mer på veiene, Opseth
- Det er gledelig at samferdselsminister Kjell Opseth nå har kommet til at økte veibevilgninger er nødvendig for å bedre trafikksikkerheten. Men tatt i betraktning Regjeringens innsats i de senere år er hans troverdighet begrenset, sier Høyres leder Jan Petersen.
Jan Petersens kommentar kommer etter fremleggelsen av dokumentet «Trafikksikkerhet mot år 2000» i Samferdselsdepartementet tidligere i dag. I dokumentet heter det at «veginvesteringer og investeringer i spesielle trafikksikkerhetstiltak bidrar sterkt til å bedre sikkerheten.»
Høyre har i flere år på rad foreslått økte bevilgninger til veiutbygging som et tiltak for å bedre trafikksikkerheten, særlig i Østlandsområdet hvor problemet er størst. I løpet av de to siste år har Høyre foreslått å bevilge 600 millioner mer enn Regjeringen til slike tiltak på Østlandet. I Stortinget har i stedet Arbeiderpartiet skåret ytterligere ned på veibevilgningene.
- Det er derfor med en viss undring at jeg nå registrerer at Statsråden i prinsippet støtter den kurs Høyre har fulgt. Jeg håper bare at han er i stand til å følge opp dette med konkrete bevilgninger, fortsetter Petersen.
I løpet av det siste året har det funnet sted en rekke alvorlige trafikkulykker, særlig på E-6 og E-18. Raskere utbygging der trafikken er tettest og behovet er størst kan forebygge slike ulykker. Høyre er beredt til å ta sin del av ansvaret for en slik utbygging.
