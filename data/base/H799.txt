
Pressemelding, Høyres Stortingsgruppe, 4. oktober 1999
Børge Brende, Høyres skattepolitiske talsmann
Uakseptabel økning i toppskatten og fjerning av forsørgerfradrag
Sentrumsregjeringen skatteforslag innebærer at man med gjennomsnittlig industriarbeiderlønn nå skal betale toppskatt  utjevningspolitikken har fått en ny dimensjon!
Regjeringen foreslår i statsbudsjettet skatteøkninger på 1,3 milliarder kroner fra 1999 til 2000. Dette kommer i tillegg til påløpte avgiftsskjerpelser på knapt 1,7 milliarder kroner.
For Høyre er dette helt uakseptable økninger som vanskeliggjør vårens lønnsoppgjør og som for mange familier, sett i sammenheng med de betydelige skatteskjerpelser på over 700 millioner som rammer gjennom fjerning av forsørgerfradraget, representerer store uttellinger. Regjeringens forslag til over en halv milliard kroner i økning av toppskatten bekrefter dette og innebærer at over 830 000 skattytere vil betale toppskatt i år 2000. Det innebærer at om lag halvparten av de heltidsansatte må betale toppskatt. Sentrumsregjeringens oppfølging av utjevningsmeldingen har nå kommet, nemlig at en skattyter med gjennomsnittlig industriarbeiderlønn vil måtte betale toppskatt i år 2000. Den underregulering regjeringen foreslår av beløpsgrensene for toppskatten bekrefter at regjeringen ønsker at toppskatten skal være en skatt som rammer vanlige inntekter. Det er helt i strid med det som var intensjonene bak skatten ved skatteomleggingen i 1992 og blir bekreftet ved at over 100 000 flere skattytere nå rammes av toppskatt.
Debatten om skatt og fordeling er i stor grad preget av politiske erklærte myter og i liten grad av analyser som faktisk måler inntektsutvikling over livsløp. Når enkelte partier hevder at inntekter på kr. 270.000 representerer «rike» eller høyinntektsgrupper, er det uholdbart i seg selv, og enda mer uholdbart hvis man i stedet for å vurdere den enkelte års inntekt ser på ulike gruppers livsløpsinntekt. Å benytte årsinntekt som indikator er lite representativt for den faktiske levestandard den enkelte har. Slik det norske skattesystemet og betaling for ulike offentlige tjenester er utformet, er det mye som indikerer at langtidsutdannede som pga. utdanning etablerer seg sent, men som har store utgifter til bolig, barneomsorg og studielån på samme tidspunkt, faktisk har en lavere levestandard enn en rekke personer som har startet tidligere i arbeidslivet, men som på årsbasis har en lavere inntekt.
Det viktigste er å sikre at utsatte grupper i vårt samfunn får en forbedret livssituasjon og levestandard - det er langt viktigere enn å bekymre seg over at enkeltes inntekter øker. Det er en stor fare for at de som i dag anbefaler høyere inntektsskatt vil forverre situasjonen for de mest utsatte gruppene ved at vekstevnen i vårt samfunn svekkes og dermed etableringen av nye arbeidsplasser. At hele Norge blir fattigere bidrar kanskje til bedre fordeling, men ikke til bedre levestandard for gruppene som trenger det.
