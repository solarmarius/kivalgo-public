
Stortinget, 13. februar 1997
Presseutdrag fra Jan Petersen, Høyres leder
Fire sikkerhetspolitiske utfordringer til regjeringen Jagland
Etter en rekke foredrag og uttalelser i senere tid fra Regjeringen Jagland er det oppstått noe usikkerhet om Regjeringens sikkerhetspolitikk.
Høyre har fire hovedutfordringer til Arbeiderpartiets utenriks- og sikkerhetspolitikk, som Jan Petersen tok opp i dagens utenriksdebatt i Stortinget. Dette er områder hvor Høyre mener det er behov for en justering i utenriks- og sikkerhetspolitikken, dels på grunn av feil politikk, dels fordi det er oppstått usikkerhet om regjeringens politikk som følge av uttalelser og foredrag i senere tid.
1. Østersjøområdet og Baltikum. Dette er et forsømt kapittel i vår utenriks- og sikkerhetspolitikk. Østersjøregionen er i økende grad blitt det politiske tyngdepunkt i vår del av Europa, uten at Norge har rettet noe spesielt fokus mot denne regionen. Her er det rett og slett behov for en betydelig justering av fokus: Norge må styrke sin profil i Østersjø-samarbeidet og sin politikk overfor Baltikum. Gjør vi ikke det vil Norge falle av lasset i det politiske samarbeidet i vår del av Europa.
2. NATO-utvidelse. Helt siden utvidelsesspørsmålet kom på dagsorden har Norge lagt seg komfortabelt litt bak midtfeltet uten på noe tidspunkt å gi uttrykk for annet enn den alminnelige konsensus i NATO. I år vil de konkrete utvidelsesforhandlingene starte og det vil kreve mer aktiv norsk holdning minst på tre områder:
* Å sikre ratifisering
* Å meisle ut en politikk overfor de landene som i første omgang ikke blir invitert.
* Å ta nye skritt for å inkludere Russland i fellesskapet i Europa.
3. På de to neste områdene er det behov for en justering, men også en avklaring. Det ene gjelder det fundamentale spørsmålet om hvordan vi oppfatter trusselbildet og vårt sikkerhetsbehov. Uten klare tanker om hva dette består i, blir også de praktiske grep usikre. Utenriksministeren og Forsvarsministeren har med kort mellomrom hold foredrag i Oslo Militære Samfunn om dette. Det avslørte en eiendommelig inkonsistens i norsk offisiell politikk. Mens utenriksministeren la vekt på at vi ikke lenger står overfor noen militær trussel la forsvarsministeren vekt på at vi ikke kan bygge opp og ned forsvaret ut fra kortsiktige trusselvurderinger. Høyre mener vi ikke må legge kortsiktige trusselvurderinger til grunn for vår sikkerhetspolitikk. Det innebærer at vi må ha et sterkt og funksjonelt forsvar, og at vi må støtte opp om NATO og delta aktivt i NATOs nye oppgaver.
4. Marginaliseringen av Norge. Det siste punktet gjelder det til stadig tilbakevendende problem at Norge faller ut av fokus. Når NATO nå bærer en større vekt av vårt utenrikspolitiske orientering enn tilfellet er for andre land, betyr det at Norge må legge særlig vekt på fellesskapet i denne kretsen. Luftige tanker om at Norge skal megle mellom EU og USA og Norges beslutning om å bryte med NATO-samholdet i voteringen over en atomvåpenresolusjon i FN før jul innebærer at Norge plasserer seg på sidelinjen i NATO.
