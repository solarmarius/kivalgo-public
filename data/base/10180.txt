
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
PRINSIPPERKLÆRING VEDTATT PÅ SF's LANDSMØTE 

1969


I 1961 trådte SF inn i norsk politikk for å kjempe fram et nytt alternativ. Virkeliggjøring av demokratiet i Norge ved gjennomføring av en sosialistisk samfunnsordning som gir folket den reelle makt over produksjonslivet og i de offentlige organer.

Gjenreising av, og vern om, Norges selvstendighet både sikkerhetspolitisk og markedspolitisk slik at Norge kan føre en aktiv fredspolitikk bygd på alliansefrihet og solidaritet med folkenes kamp for frigjøring fra imperialisme og undertrykking.

Oppbyggingen av en ny internasjonal solidaritet i arbeiderbevegelsen ut fra tre grunnleggende prinsipper :

1)	Erkjennelsen av at målet er felles i folkenes fulle frigjøring. 
2)	Erkjennelsen av at motstanderen er felles, et økonomisk system som fører til nød, undertrykkelse og krig.
3)	Erkjennelsen av at kampen for sosialisme må springe ut av de nasjonale og historiske forutsetninger i hvert enkelt land.

II 
Gjennomføringen av sosialismen er folkets sak. Folket sitter ikke på Stortinget. Stemmeseddelen er et viktig men utilstrekkelig middel til å omdanne samfunnet og flytte makten fra de små til de mange. Stortinget er bare ett av maktsentraene i samfunnet. Viktige avgjørelser som bestemmer folks livsvilkår i vårt samfunn blir tatt i ganske andre steder. Derfor må kampen om makt i samfunnet føres overalt der makt blir utøvd - i bedriftene, organisasjonene, utdanningsvesenet, lokalsamfunnet osv.

Partiet som skal samordne kampen mot det kapitalistiske samfunnet, må utvikle sin strategi i samsvar med denne erkjennelsen, og må bygge opp en partiorganisasjon som også kan organisere og lede kampen om maktposisjoner i samfunnet. Sju års aktiv virksomhet av SF i norsk politikk har lagt grunnlaget for å løse sentrale oppgaver også ved utenomparlamentariske framstøt.

III
SF ønsker å utvikle et sterkt og levende partidemokrati. Vi ønsker et parti der medlemmene har den politiske makt og kontrollerer partiledelsen. Tillitsmenn på alle trinn er valgt for å gjennomføre medlemmenes vilje, slik den kommer til uttrykk i programmer og vedtak.

Den solidaritet og lojalitet som gjør effektiv politisk kamp mulig, må skapes gjennom diskusjon og ved overbevisning og gjensidig tillit - ikke ved organisasjonsmessige sanksjoner av mindretall.

Partiet avviser sentralisme som organisasjonsprinsipp, enten den kalles demokratiske eller byråkratisk, fordi dette prinsipp ikke kan garantere partiet mot indre diktatur.

IV
Kamp for sosialisme er kamp for større demokrati. I et sosialistisk samfunn må de demokratiske friheter få nytt og utvidet innhold. SF avviser tesen om proletariatets diktatur hvor de som ikke deler flertallets syn blir fratatt demokratiske rettigheter. En slik kurs har alltid ført til partiets diktatur over proletariatet.

V
Vårt mål er å avskaffe kapitalismen, gi folket det økonomiske herredømmet over produksjonsmidlene og det politiske herredømmet over staten. Vi vil reise et sosialistisk Norge der den politiske og økonomiske makt tilhører det arbeidende folk. Vi vil av all makt arbeide for at denne revolusjonære omdanning skal skje på fredelig vis og på folkestyrets grunn.
Evaluation Only. Created with Aspose.Words. Copyright 2003-2024 Aspose Pty Ltd.
