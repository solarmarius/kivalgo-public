
Hotell Andrikken, Andøya, 16. september 1996
Jan Petersen, Høyres leder
Møte med tillitsmenn i Andøy Høyre
Presseutdrag
Lønnsomme småbedrifter og en levedyktig fiskerinæring
Høyre ønsker å ta hele landet i bruk. Eksportorienterte bedrifter knyttet til marin og maritim virksomhet er avgjørende for verdiskapningen langs kysten. Fiskeri- og havbruksnæringene, maritim industri, energi og reiseliv er blant våre fremste næringer. Behovet for gripe mulighetene i kystnæringene var et viktig tema i min tale til Landsmøtet i Ålesund for litt over en uke siden.
Lønnsomme småbedrifter i Kyst-Norge
Lønnsomme bedrifter og varige arbeidsplasser er også den viktigste forutsetningen for å kunne opprettholde en spredt bosetning. Den beste distrikspolitikk er å stimulere næringsutvikling basert på bedrifter som kan stå på egne ben. Kompetanse og kapital og folk med idéer og innsatsvilje må stimuleres til å satse på næringsaktiviteter hvor distriktene har sine fortrinn.
Høyre krever en mer småbedriftsvennlig politikk  for hva er lokalsamfunnene over hele landet uten levedyktige bedrifter?
Hverdagen i en småbedrift er annerledes enn i de store selskapene. Regjeringen og stortingsflertallet viser ikke forståelse for dette. Et fiskemottak, et verksted, et overnattingssted og en mindre entreprenørbedrift har mye til felles. De har få eiere som ofte driver bedriften selv. De har behov for fleksibel bruk av arbeidskraft. De har liten administrasjon.
Høyre ønsker en enklere hverdag for disse bedriftene:
* Bedre delingsmodell som fjerner den skattemessige diskrimineringen av bedrifter med aktive eiere.
* Fjerning av det nye forbudet mot midlertidige ansettelser.
* Oppmykninger i reglene som regulerer overtid.
* Enklere regler, færre regelendringer og færre skjemaer.
Selvsagt vil også Høyres skattepolitikk, som betyr lavere inntektsskatt og fjerning av formuesskatten, ha stor betydning for småbedrifter.
En mer småbedriftsvennlig politikk er den aller viktigste politikken for norske lokalsamfunn og bosettingen i distriktene. Og for å unngå misforståelser: Grunnen til at vi ikke har denne politikken allerede er at Sosialistisk Venstreparti, Senterpartiet og Arbeiderpartiet ønsker en annen politikk. De ønsker mer skatt og mer reguleringer. Og da blir resultatet en tøffere hverdag for småbedriftene.
Fiskerinæringen
Fiskerinæringen har uendelig mye å tilby, når den får utvikle seg i nært og kreativt samspill med næringsliv og eksporttradisjon forøvrig.
Fiskebåter, fiskeindustri og fiskeoppdrettsanlegg  mange småbedrifter langs kysten er fundert på fiskeriressursene, havets gull. Fiskerinæringen har blomstret når den ikke har vært utsatt for reguleringer og innblanding, når privat initiativ har fått råde, når privat eierskap, langsiktig markedskunnskap og vilje til å reise utenfor stuedøra har vært de bærende idealer.
Det ligger store muligheter i å beherske de enorme markedene for fisk og fiskeprodukter ute. Mye avhenger av vår vilje til å utnytte dette potensialet og fremme kreativitet fremfor vanetenkning.
Høyre ønsker å bidra til lønnsomme og varige arbeidsplasser i fiskerinæringen slik at denne næringen kan støtte opp om bosettingen. Hvis ikke Norge og landsdelen får til den nødvendige omstilling og den nødvendige nysatsingen vil avfolking kunne bli resultatet. Det gjelder å ta tak i problemene og gripe mulighetene i en fase hvor det fortsatt er mulig å finne konstruktive løsninger. Målet med Høyres fiskeripolitikk er å oppnå:
* økt lønnsomhet i fiskeflåten, i industrien og eksportleddet
* økt verdiskapning i Norge
* flere arbeidsplasser
Høyre mener det er spesielt viktig å endre dagens fiskeripolitikk i forhold til:
* fornying av fiskeflåten
* omsettelige kvoter
* bestemmelsene i råfiskloven
Fornying av fiskeflåten
Høyre mener det er avgjørende med en rask fornyingstakt i fiskeflåten. Høyre foreslo derfor i forbindelse med statsbudsjettet at kontraktsrammen for Statens fiskarbank skulle settes til 750 mill. kr. Dette ville innebære en økning i tilskudd til fiskebåtkontrakter med 15,5 mill. kr. Forslaget ble gjentatt i forbindelse med salderingen av budsjettet, men ble heller ikke da vedtatt. I forbindelse med revidert nasjonalbudsjett kom imidlertid Regjeringen tilbake med et identisk forslag, dvs. en økning på 15,5 mill.kr. På bakgrunn av en ny gjennomgang av problemstillingen mente Høyre sammen med andre partier nå at dette likevel ikke ville være nok til å dekke behovet, og en ytterligere økning på 15 mill. kr. ble vedtatt.
Men jeg vil minne om at det aller viktigste for fornyelsen i hele fiskerinæringen  også i flåten  er lønnsomhet i næringen. Derfor må det et helhetlig arbeid til både når det gjelder fiskeripolitikken selv og når det gjelder en mer bedriftsvennlig politikk generelt.
Omsettelige kvoter
Høyre har i lengre tid hatt omsettelige kvoter som del av sin fiskeripolitikk.
Regjeringen la nylig frem nye regler for fordeling som åpner for overføring av kvoter fra ett fartøy til andre fartøy forutsatt at det gamle fartøyet tas ut av fisket. Dette regelverket gjelder for ringnotflåten, men det er varslet at systemet etterhvert vil bli innført for hele den havgående flåten. Det er også gitt signaler om at man vil vurdere det samme for kystfiskeflåten.
Regjeringens begrunnelse er at man ønsker å konsentrere kvoten om færre fartøyer, slik at økonomien skal bli så god at det blir mulig å finansiere nybygg. Det offisielle navnet på ordningen er «enhetskvoteordningen». Ordningen har sterke begrensninger i omsetteligheten; den er bare åpen for dem som har fartøy med tilhørende kvote, og fiskere som bruker ordningen får heller ikke ta med seg hele kvoten fra det fartøyet som tas ut av norsk fiske. Videre får de ikke beholde den overførte kvoten i mer enn 13 år.
Etter Høyres vurdering er de nye reglene et langt skritt i riktig retning, og en innrømmelse fra Regjeringen at et mer fleksibelt regelverk er veien å gå for å opprettholde en levedyktig fiskerinæring. Det nye regelverket vil også gjøre det mulig for dem som ønsker det til å trekke seg ut av næringen.
Men gevinsten ved et slikt system vil lett kunne gå tapt ved for mange begrensninger på omsetningen. Etter Høyres vurdering ville næringen vært tjent med at omsettligheten for kvotene ikke ble hindret av de begrensningene jeg har nevnt. Blant annet bør også andre fiskeritilknyttede selskaper og personer enn de opprinnelige kunne kjøpe seg kvote. Høyre vil fortsatt argumentere sterkt for reelt omsettelige kvoter som et virkemiddel for å øke lønnsomheten i næringen, sikre folk trygge arbeidsplasser, og bidra til å bevare hovedtrekkene i bosettingsmønsteret.
Råfiskloven
Dagens regler for omsetting av fiskeråstoff representerer etter Høyres syn et av de viktigste hindrene for fiskerinæringens utvkling. Råfiskloven må endres på viktige punkter slik at den enkelte fartøyeier stimuleres til å interessere seg mer for markedsforholdene, og dermed sørge for at fisken gis en best mulig økonomisk anvendelse. Dette krever omlegging av både tankegang og prinsipper i forhold til dagens råfisklov.
Målet for råfiskloven må være å gjøre den til et instrument for effektiv fiskeomsetning. Det må åpnes for en langt videre utbredelse av auksjonssystemer. Råfiskloven slik den er i dag gir salgslagene rett til å diktere prisen, og ivaretar først og fremst flåtens interesser, uavhengig av hva som forretningsmessig gavner fiskerinæringen som helhet. Dette sementerer både flåte- og industristruktur og hindrer nødvendig omstilling.
Det finnes i dag ingen ankeinstans for tilfeller hvor avstanden mellom partene er betydelig og det ikke oppnås enighet. Vårens konklikt, hvor fiskeriministeren selv til slutt grep inn, viser til fulle at dagens system er «utrangert» og lite hensiktsmessig. Etter Høyres syn skal ikke råstoffpriser fastsettes av ministeren, men av markedet. Høyre mener at innføring av en permanent ankeinstans ville gjøre råstofforhandlingene mer reelle, og bidra til å øke effektiviteten i verdikjeden gjennom riktigere prissetting.
