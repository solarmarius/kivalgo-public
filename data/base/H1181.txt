
12. januar 2001
Høyres Stortingsgruppe
Stortingsrepresentant Bjørn Hernæs (H):
HENSYNET TIL ET EFFEKTIVT POLITI MÅ VÆRE AVGJØRENDE OGSÅ FOR ENDRINGER I STRUKTUREN
For Høyre er det avgjørende viktig at politiet er istand til å løse sine oppgaver innenfor kriminalitetsbekjempelsen. Dette hensynet må også veie tungt når den nye politistrukturen skal utformes.
Høyres utgangspunkt er at det er en åpenbart behov for å se på dagens struktur, med sikte på å få en best mulig utnyttelse av de ressurser som stilles til rådighet for kriminalitetsbekjempelsen. Vi har merket oss at Regjeringens forslag går videre når det gjelder konkrete endringsforslag enn de forslag som kom fra det sakkyndige Politidistriktsutvalget (Lande Hasle-utvalget).
Høyre vil vurdere Regjeringens forslag meget nøye, med sikte på å komme frem til en struktur som gir politiet de beste vilkår for å løse sine oppgaver. Befolkningens krav på gode polititjenester vil være avgjørende for Høyre.
