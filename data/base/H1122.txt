
28. november 2000
Høyres Stortingsgruppe
Kristin Krohn Devold
UDI MÅ PRIORITERE UTSENDELSE AV KRIMINELLE UTLENDINGER
Høyre støtter kritikken fra politiet i Stavanger om at UDI må sørge for umiddelbar utsendelse av kriminelle utlendinger. I dag får utlendinger som skal utvises anledning til nye kriminelle handlinger i ventetiden.
UDI burde ikke påtatt seg nye oppgaver, herunder overta asylavhør fra politiet når de ikke håndterer eksisterende oppgaver på en tilfredsstillende måte.
Høyre er tilfreds med at stadig flere kriminelle utlendinger utvises (600 siste år). Det er i tråd med Høyres politikk at alle utlendinger som begår alvorlig kriminalitet skal utvises etter soning.
Justisministeren kan ikke overlate håndtering av kriminelle utlendinger til kommunalministeren, og Høyre forventer at justisministeren snarest gir en tilbakemelding til Stortinget som garanterer en saksbehandlingstid ned mot en uke i disse sakene.
UDI bruker i dag alt for lang tid på omstendelig regelverk for arbeidsinnvandring, noe som vi ser går ut over behandlingen av kriminelle utlendinger og asylsøknader. Høyre håper derfor at de andre partiene vil støtte Høyres forslag til forenklinger i dette regelverket, som vil gi alle som selv skaffer seg arbeid og bolig anledning til å få arbeidstillatelse.
