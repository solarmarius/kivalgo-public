
Pressemelding, Høyres Stortingsgruppe, 3. november 1997
Annelise Høegh, Høyres helsepolitiske talskvinne
Milliardsatsing på helsesektoren
Høyre satser ca 1 milliard på helsesektoren utover Ap-regjeringens forslag for å følge opp Pasientgarantien som ble lansert i valgkampen. Dette kombineres med innstramninger i sykelønnsordningen og systemendringer i helsesektoren. «Vi vet at det trengs en ny organisering av helsevesenet i tillegg til økte ressurser,» uttaler Annelise Høegh.
Ap-regjeringens budsjett innebærer en realnedgang i budsjettet til sykehusene. Høyre kan ikke akseptere dette når 300 000 mennesker står i kø for behandling ved norske sykehus.
For å sikre flere behandlede pasienter satser Høyre på flere fronter:
* 250 mill.kr til sykehusene i økte bevilgninger. Stykkprissatsen heves til 50 % og pengene gis direkte til sykehusene - ikke til fylkeskommunene.
* 200 mill.kr som et første skritt til forbedring i kreftomsorgen. Midlene går bl.a. til utstyrsinvesteringer, lønn til stråleterapeuter og spesialister og til landsdekkende screening for brystkreft blant kvinner mellom 50 og 60 år.
* 200 mill.kr til behandling for yrkesaktive ved bruk av sykepenger.
* 100 mill.kr til kjøp av medisinsk utstyr i utlandet
* 140 mill.kr for å sikre pasientene et forsvarlig legemiddeltilbud og for å muliggjøre fortsatt norsk produksjon av legemidler
Økt innsats for kronikere
Høyre ønsker spesielt å forbedre tilbudet for kronikere gjennom økt satsing på rehabilitering og behandlingsreiser:
* 30 mill.kr. til å redusere egenandelene ved opptreningsisntitusjonene og rekvonvalesenthjemmene.
* 20 mill. kr. for å gi full folketrygdrefusjon for tannlegeutgifter til personer med sjeldne medisinske tilstander. Det dreier seg ikke om mer enn ca. 5000 personer, men Jagland-regjeringen har bare villet hjelpe en brøkdel av dem ved den foreslåtte 3 mill. kr. økningen.
* 11 mill. kr. til Landsbystiftelsens bo- og omsorgstilbud til psykisk utviklingshemmede og sykehjemmene for adventister og jøder.
* 10 mill.kr. til økt innsats for rehabilitering i fylkene.
* 6 mill.kr behandlingsreiser til utlandet også for eksem- og astmapasienter og til en professorstilling for astma og allergi ved Voksentoppen
Rett til behandling - Høyres pasientgaranti.
Høyre vil følge opp pasientgarantien som ble foreslått i valgkampen
* Du har rett til å velge behandling blant alle landets godkjente sykehus - både offentlige og private. Legen hjelper deg med å innhente informasjon.
* Du har rett til behandling i utlandet hvis ventetidsgarantien er brutt, og du har ventet i mer enn 6 måneder.
* Du sikres behandling ved at en del av pengene for behandlingen følger deg som pasient.
* Du har rett til å få behandling for sykepenger.
* Du har rett til å bli vurdert for behandling øyeblikkelig når du innlegges på sykehus.
* Du har rett til informasjon fra legen om utilsiktede endringer i behandlingen, og virkninger av behandlingen
