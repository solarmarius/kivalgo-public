
Oslo, den 30. mai 2000
Oddbjørg A. Starrfelt (Arbeiderpartiet) og Trond Helleland (Høyre):
- Flertall for økt statsstøtte til barnehagene
Høyre og Arbeiderpartiet sikrer flertall på Stortinget for å bedre barnehagenes økonomi gjennom å øke det statlige driftstilskuddet fra dagens nivå på 40 pst til 50 pst innen 2005. Det innebærer en årlig vekst på 425 mill kr til barnehagene ved full behovsdekning, og vil legge til rette for lavere foreldrebetaling. Dette vil også bidra til å sikre driften av private barnehager som i dag sliter tungt økonomisk på grunn av manglende kommunal støtte.
Flertallet avviser med dette de løsninger som lå i sentrumsregjeringens barnehagemelding. I barnehagemeldingen ble det foreslått å overføre det økonomiske ansvaret for barnehagene til kommunene fra 2003 når full behovsdekning er oppnådd. Dette skulle skje ved å innlemme det statlige driftstilskuddet i kommunenes rammeoverføringer, uten noen garanti for at kommunene faktisk ville brukt disse midlene på barnehageplasser.
Flertallet ber Regjeringen legge frem en egen sak om plikt for kommunene til å tilby barnehageplass til alle som ønsker det. Flertallet understreker at det er en forutsetning at dette skjer etter forhandlinger med kommunene om økonomi og tidsplan for gjennomføring.
Flertallet ber Regjeringen utrede alle sider og alternative modeller for barnehagefinansiering i fremtiden, og legge det frem som en egen sak for Stortinget etter at opptrappingen av statstilskuddet til 50 pst er gjennomført.
