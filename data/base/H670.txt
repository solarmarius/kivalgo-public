
Pressemelding, Høyres Stortingsgruppe, 17. mars 1998
Jan Petersen, Høyres leder
Ja til fortsatt matvarehandel på søndager
Høyre mener at det norske folk selv skal få handle dagligvarer på søndager utenom kirketiden, og derfor vil vi oppheve åpningstidsloven. Dagens åpningstidslov har ført til mer varierte åpningstider og i større grad innrettet mot forbrukerenes behov, men den skaper fortsatt mange avgrensningsproblemer.
Høyre avviser Unn Aarrestads forslag til ny åpningstidslov (referert i dagens VG).
«Jeg mener at Sentrumspartienes svar på disse uklarhetene er minst like ille som Brustadbua. Sp og KrF vil ha begrensninger i vareutvalget som skal kunne selges på søndager. Vi skal altså få kjøpt varme pølser og annen «junk-food», men ikke kalde pølser slik at vi kan lage middagen selv. Den eneste gleden det norske folk kommer til å få ut av slike regler er revynummer i årene fremover», uttaler Jan Petersen.
«Jeg mener at forslagene til både Arbeiderpartiet og Sentrumspartiene viser at slike reguleringer bare skaper konkurransevridning og umulige avgrensningsproblemer. I tillegg må det bygges opp et stort byråkrati for å kontrollere at regelverket blir overholdt. Mens Høyre vil la det norske folk bestemme selv» avslutter Petersen.
