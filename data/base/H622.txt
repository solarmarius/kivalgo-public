
Stortinget, 11. mars 1998
Ansgar Gabrielsen (H)
-Eksplosjonen i sykefraværet krever handling, ikke henstillinger!
Sykefraværet har økt eksplosivt de siste årene, og økningen ser ut til å fortsette i årene som kommer. Stilt overfor denne utviklingen er ikke sentrumspartiene i stand til annet enn å uttale at det må tas et initiativ overfor partene i arbeidslivet for å dempe sykefraværet. Fungerende parlamentarisk leder Ansgar Gabrielsen i Høyre mener dette er handlingslammelse fra Regjeringens side. «Eksplosjonen i sykefraværet krever handling, ikke henstillinger» uttaler Gabrielsen.
Årsakene bak utviklingen i sykefraværet er mange og kompliserte. Det finnes neppe et enkelt tiltak som kan løse problemet. Dette må imidlertid ikke føre til totalt fravær av tiltak. Det er selvfølgelig positivt om partene i arbeidslivet kan finne tiltak som hjelper. Det er imidlertid staten som rår over de kraftigste virkemidlene.
Mange som mottar sykelønn står i helsekø. Høyre har flere ganger foreslått å bruke sykelønnsmidler til behandling i stedet for å lønne arbeidstagere i helsekø. Som et akuttiltak kan arbeidstagere som står i helsekø sendes til utlandet for umiddelbar behandling. Staten kan også kjøpe behandling ved private norske sykehus. Dette er tiltak alle vil vinne på. Arbeidstageren får rask behandling, staten bruker pengene på behandling i stedet for sykelønn, sykefraværet går ned og helsekøen blir kortere slik at andre får raskere behandling. Erfaringene fra prøveprosjektene med dette er utvetydig positive.
Et annet nødvendig tiltak er etter Høyres syn å innføre en egenandel i sykelønnsordningen. Det er ingen grunn til at sykelønnsordningen skal være den eneste sosiale ytelsen uten egenandel. Innstramninger i sykelønnsordningen bør være rettet mot de første dagene av sykefraværet. Det er her den enkelte selv kan påvirke sitt eget fravær, og at misbruket er størst. Det er klart at det å innføre en karensdag e.l. ikke vil ha direkte effekt på langtidsfraværet, som har økt mest de siste årene. En slik innstramning vil imidlertid frigjøre ressurser som kan brukes til behandling og sykelønn til de langtidssyke.
