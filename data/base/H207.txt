
Stortinget, 14. mars 1996
Pressemelding fra Høyres forsvarspolitiske talsmann Ingvald Godal
Heimevernet
Forsvarskomiteen i Stortinget avga idag innstilling om Heimevernets fremtidige organisasjon. Høyre sammen med alle andre partier, unntatt Arbeiderpartiet, gikk inn for å beholde dagens organisasjonsform. Bare Arbeiderpartiet støttet regjeringens forslag om å legge HV-distriktene inn under Hærens regimenter.
Samtidig går flertallet inn for å samlokalisere Heimevernet og Hærens regimenter der dette er naturlig for derigjennom å spare driftsmidler.
Høyre ser det slik at regjeringens forslag ville føre til mindre klare ansvarsforhold. Høyre legger også vekt på den store motstand som regjeringens forslag er blitt møtt med ute i Heimevernets organisasjon bl.a. har Landsrådet og alle 18 distriktsråd gått imot.
Høyre er imponert over og legger stor vekt på den store frivillige innsatsen som ytes i Heimevernet, av korpsånden og dugnadsviljen og understreker at nødvendigheten av at reformer i Heimevernet utformes i samarbeid og samråd med mannskapet. Bare slik kan den frivillige innsatsen opprettholdes også i fremtiden.
