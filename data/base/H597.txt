
8. september 1998
Næringspolitisk talsmann Ansgar Gabrielsen
Høyre krever at Statsbygg får konkurranse og blir A/S
«Høyre krever at organiseringen av statens byggeprosjekter legges ut på anbud, og at statsbygg gjøres om til aksjeselskap. Dagens måte å organisere statens byggeprosjekter på er lite effektiv, og fører til sløsing med offentlige midler. De mange overskridelsene viser det med all tydelighet», sier stortingsrepresentant Ansgar Gabrielsen
Høyre mener det er positivt at både arbeids- og administrasjonsminister Eldbjørg Løwer og Arbeiderpartiet nå vil vurdere om Statsbygg skal få konkurranse i rollen som Statens byggherre.
Høyre vil derfor fremme forslag om at planlegging, organisering og prosjektledelse av statlige byggeprosjekter settes ut på anbud. Det betyr at Statsbygg må konkurrere om ansvaret for statens byggeprosjekter med private aktører. Høyre vil også foreslå å omdanne Statsbygg til aksjeselskap. «Når det åpnes for konkurranse er det også naturlig at statsbygg omdannes til aksjeselskap», sier Gabrielsen
Erfaring tilsier at statsdrift skjermet mot konkurranse er ineffektivt og lite lønnsomt. Høyre mener derfor at konkurranse vil tvinge Statsbygg til å skjerpe seg. For Staten er det viktig å få mest mulig igjen for de pengene som bevilges.
