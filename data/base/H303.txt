
Oslo, 2. april 1997
Jan Petersen
Appell til Qiao Shi, leder for den kinseiske folkekongressen, og representanter for Folkekongressen i Kina.
Kina er inne i en voldsom økonomisk vekst som gir økt velstand for den vanlige kineser. Men det er en velstand uten flere grunnleggende menneskerettigheter
- uten trygghet mot vilkårlig fengsling
- uten å kunne gi uttrykk for meninger offentlig
- uten å kunne engasjere seg i politisk virksomhet gjennom foreninger og organisasjonsliv
- og uten å kunne si sin mening om de som styrer gjennom frie valg.
Den økonomiske veksten blir ikke fulgt opp med rettsstatlige og demokratiske reformer av kinesiske myndigheter. Uten disse grunnleggende rettigheter blir den økte økonomiske velstanden et magert plaster på såret for det kinesiske folk. Ja, ikke bare et magert plaster på såret - mangelen på rettsstatlige prinsipper og demokrati gir også et skjørt fundament for det kinesiske samfunn.
Et velfungerende økonomisk system kan ikke fungere uten rettsstat og demokratiske spilleregler. Over tid vil mangelen på rettsstatlige og demokratiske reformer spille tilbake på den økonomiske aktiviteten.
Dette må kinesiske myndigheter forstå. Til de kinesiske besøkende vil jeg si: Dersom dere tror at dere kan tjene dere rike på den økonomiske veksten uten å følge opp med rettsstatlige og demokratiske reformer så tror dere feil.
Ingen velferd uten rettsstat og demokrati!
Det internasjonale samfunn må gjøre dette klart for kinesiske myndigheter. Vi har et ansvar for å fortelle kinesiske ledere at menneskerettigheter er en forutsetning for velstand. Næringslivsfolk som investerer i Kina må vite at bak en kortsiktig gevinst ligger trusselen om vilkårlig behandling av myndigheter som ikke respekterer de grunnleggende spilleregler.
Lederen for den kinesiske folkekongressen Qiao Shi, som er på besøk i Norge idag, har gjort seg til talsmann for utvikling av rettsstatlige prinsipper i Kina. Han har også tatt til orde for å innføre frie valg på lokalplan i Kina, som utgangspunkt for en gradvis utvidelse av demokratiet i takt med den økonomiske utviklingen og bedring av levestandarden for det kinesiske folk.
Slike tanker hilser vi velkommen. Dessverre ser vi at utviklingen i Kina er en annen. Brudd på menneskerettighetene skjer daglig; ytringsfrihet respekteres ikke, folk utsettes for vilkårlig fengsling og tortur forekommer, ikke minst overfor befolkningen i Tibet.
La meg også appellere til de besøkende fra Kina om å overholde avtalen om Hong Kong.
Kinesiske myndigheter undergraver systematisk Hong Kongs rettsinstitusjoner og folkevalgte forsamling. Beijing-myndighetene er i ferd med å ta kontroll over Hong Kongs rettsapparat. Samtidig lager Beijing sine egne lover over Hong Kongs befolkning. Til alt overmål vil Beijing gi nye lover tilbakevirkende kraft, til tross for de lover som eksisterer i Hong Kong idag. Mange vil dermed bli utsatt for forfølging og fengsling.
Vi hadde for kort tid siden besøk av Martin Lee, som er leder for Hong Kongs demokratiske parti, det største partiet i Hong Kongs folkevalgte forsamling - en forsamling som blir nedlagt 1. juli i år. Dette til tross for at forsamlingens opprinnelige mandat gjelder til 1999.
Lees budskap var at Beijing bruker metoder som bryter med tilbakeleveringsavtalen av 1984. Hong Kongs befolkning kan ikke lenger nyte godt av frie valg, en fri presse og rettsstat etter 1. juli i år. Det har Beijing bestemt.
Jeg appellerer til Qiao Shi og de andre representanter for den kinesiske folkekongressen om å respektere tilbakeleveringsavtalen; å respektere Hong Kongs demokratiske og rettslige institusjoner. Ikke senk jernteppet over Hong Kong!
