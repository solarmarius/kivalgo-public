
Oslo, den 17. februar 2000
Per-Kristian Foss
Godt grunnlag for god Høyre-politikk
Sentralbanksjefens årstale er et faglig godt grunnlag for god Høyre politikk sier Høyres finanspolitiske talsmann Per-Kristian Foss i en kommentar til sentralbanksjef Svein Gjedrems foredrag på Norges Banks representantskapsmøte 17. februar, den såkalte årstalen.
Sentralbanksjefen slår fast at Skattetrykket i Fastlands-Norge er blant de høyeste i OECD. Bare Sverige og Danmark har høyere skattenivå. Samtidig peker han på at skattekonkurransen mellom landene hardner. Sentralbanksjefen konkluderer med at det er  mange grunner til at velferdsstaten i Norge vil stå mindre trygt dersom skattenivået økes.
Sentralbanksjefen peker også på behovet for, og nødvendigheten av, omstilling og effektivisering av offentlig sektor, kombinert med en klarere prioritering av hva som skal være det offentliges kjerneoppgaver.
Sentralbanksjefen gir en fyldig gjennomgang av Norges erfaringer med høy prisstigning. At erfaringene fra perioden 1986 til begynnelsen av 1990-årene trolig er et realistisk bilde av hva det minst koster å bli kvitt høy prisstigning, er tankevekkende. Dette bør være en advarsel rettet til stortingsflertallet mot å føre en politikk som gir for høy prisstigning.
I næringslivet er vinnereksemplene ofte resultat av store omstillinger, og Høyre slutter seg til sentralbanksjefens vurderinger når han advarer mot konserverende støttetiltak for å bevare eksisterende virksomhet, på bekostning av å slippe frem ny og mer lønnsom virksomhet.
Høyre er tilfreds med sentralbanksjefens forståelse av mål og virkemiddelbruk i norsk pengepolitikk.
