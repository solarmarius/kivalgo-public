
Oslo, den 4. mars 1999
Lars Arne Ryssdal
Innfør parlamentarisk ansvar for ordførere!
Høyre fremmet i dag et privat lovforslag om å innføre en ordning der kommunene kan velge å ha ordfører med parlamentarisk ansvar, som et alternativ til formannskapsmodellen. I forhold til formannskapsmodellen bidrar parlamentarisk styreform til å klargjøre det politiske ansvar, utmeisle helhetlige politiske alternativer og til sterkere demokratisk kontroll med den kommunale forvaltning. I en tid med sviktende interesse for lokalpolitikk kan parlamentarisme på kommunalt nivå bidra til å øke interessen for lokalpolitikken. Erfaringene med parlamentarisme på kommunalt nivå er så langt gode.
Mange kommuner er for små til at det er aktuelt å innføre parlamentarisk styreform med kommuneråd, det vil beslaglegge uforholdsmessig store ressurser. For at mindre kommuner skal få mulighet til å ha et styringssystem med parlamentarisk preg, vil en ordning der ordføreren har parlamentarisk ansvar være et godt alternativ. Det vil styrke ordførerens makt og sterkere klargjøre de politiske alternativene. Å gi ordføreren parlamentarisk ansvar vil innebærer at ordføreren også vil være kommunenes administrative leder. Når ordføreren tilføres økt makt og ansvar bør det også være mulig for flertallet i kommunestyre å avsette ordføreren i løpet av valgperioden. Høyre forventer at de andre partiene på Stortinget støtter dette forslaget om bedre vilkårene for det lokale selvstyre, sier Lars Arne Ryssdal
