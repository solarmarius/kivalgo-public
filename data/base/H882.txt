
Oslo, den 18. mars 1999
Jan Petersen, Høyres leder
NATO-redegjørelse for generell til å bli interessant
Statsministerens redegjørelse for Stortinget i tilknytning til NATOs toppmøte i Washington den 23. -25. april var ingen invitasjon til en spennende debatt om NATOs fremtidige utfordringer. Statsministeren uttalte seg altfor generelt om de konkrete problemstillingene toppmøtet i Washington skal ta stilling til. Det gjelder særlig nye oppgaver for alliansen og hvordan NATOs videre utvidelse skal gjøres troverdig.
- Jeg forutsetter at Regjeringen fremover jevnlig konsulterer Stortinget om de vanskeligste spørsmålene knyttet til NATOs fremtidige rolle som han unnlot å utdype i redegjørelsen.
Regjeringen varslet i redegjørelsen at den vil igangsette en forsvarspolitisk utredning som skal gi generelle og prinsipielle råd forut for kommende Langtidsmelding.  Jeg ser det er viktige problemstillinger knyttet til nye oppgaver som bør sees på, men jeg frykter denne utredningen vil føye seg inn i rekken av Bondevik-kommisjoner og utvalg som kommer i stedet for politisk handling. Forsvarets hovedproblem er gapet mellom de politisk oppsatte mål og de midler som Forsvaret har til disposisjon. Regjeringspartiene har dessverre ikke vært villige til å bevilge nok midler som gjør det mulig for Forsvaret å nå målene Langtidsmeldingen fastsetter.
