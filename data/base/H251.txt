
HØYRES STORTINGSGRUPPE Stortinget den 20. 12.96
Pressemelding fra Ingvald Godal, Høyres forsvarspolitiske talsmann ,
Forsvaret er årets salderingspost
Høyre går imot å trekke tilbake 800 millioner kroner som er avsatt til fremtidige investeringer i forsvaret. Høyre mener det er en reell fare for at disse pengene, som Regjeringen og stortingsflertallet - Ap, Sp, KrF og SV - nå trekker inn aldri vil føres tilbake til forsvaret. Dette innebærer et nytt hardt slag for forsvaret og er et klart brudd med de retningslinjer som Stortinget har lagt til grunn gjennom Langtidsmeldingen for forsvaret.
Forsvaret står overfor et stort investeringsbehov i årene fremover, bl.a nye fregatter og jagerfly. Høyre frykter at de planlagte investeringsprosjektene nå nedprioriteres. Dette er dårlige nyheter til forsvarets personell, som har spart penger gjennom beinharde rasjonaliseringer over flere år for å kunne øke investeringene.
Regjeringen oppgir at under kap. 1760 Store nyanskaffelser er 800 millioner kr midler som ikke er relatert til betalingsforpliktelser i 1997. Dette er midler som er bundet til større materiellkontrakter med USA, såkalte Foreign Military Sales (FMS). Regjeringen hevder at forbedrede betalingsvilkår for disse FMS-kontraktene gjør det mulig å redusere den forskuddsinnbetalte delen av investeringsprosjektene til Federal Reserve Bank, hvor pengene står på innkjøpskonto.
Dette er med andre ord et investeringsfond for forsvaret. Høyre går imot å trekke tilbake de avsatte investeringsmidlene, som står på konto i USA og ikke kan sies å virke inflasjonsdrivende i norsk økonomi. Høyre stiller derfor spørsmål ved begrunnelsen fra flertallet for å trekke tilbake pengene. Hva skal til for å bevilge dem siden?
De opprinnelig planlagte investeringene gjennom FMS-kontraktene må prioriteres. Høyre frykter at pengene som nå trekkes tilbake aldri vil bli tilbakeført. Høyre er urolig for at det ikke eksisterer en vilje til å tilbakeføre disse midlene hos flertallet; Ap, Sp, KrF og SV, i Stortinget idag.
