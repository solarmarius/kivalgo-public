
Stortinget, 9. april 2001
Erna Solberg
 
 
 
Bankene bør overta etableringslån
Ifølge Regjeringen har Husbanken problemer med å få lånt ut de midlene som er avsatt til etableringslån for ungdom. Den eksisterende ordningen for etableringslån innebærer at kommunene spiller en sentral rolle i å formidle disse lånene. Kommunene må i tillegg dekke de tapene som Husbanken har på etableringslån. Faren for eventuelle tap og det faktum at låneformidling ikke er en kommunal kjerneoppgave, bidrar til at etableringslånene ikke blir benyttet fullt ut. Dette er ingen ny problemstilling.
Stortinget behandlet nylig et forslag fra Høyre (Dok. nr. 8:23, Innst. S. nr. 149-2000/01) om å omgjøre Husbanken til en etableringsbank for ungdom og hvor de ordinære finansinstitusjonene overtar formidlingen av etableringslånene og risikovurderingen ved utlån. Ved en slik modell vil man unngå geografiske skjevheter i tilbudet av etableringslån ved at det ikke er kommunenes initiativ som påvirker bruken av etableringslån. Når finansinstitusjonene overtar kredittvurderingen av etableringslån vil ordningen også bli bedre kjent. Høyres forslag fikk dessverre ikke flertall i Stortinget.
"På bakgrunn av de opplysningene som er kommet frem vil jeg anbefale Regjeringen å ta opp igjen Høyres forslag og innlede forhandlinger med finansinstitusjonene. Det er som kjent ingens skam å snu", sier Erna Solberg.
