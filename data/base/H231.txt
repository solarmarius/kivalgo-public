
18. juni 1996
Høyres Sentralstyre, Oslo, 18. juni 1996
Høyres leder Jan Petersen
Utdrag av innledning
 Høyre advarer mot at staten skal fortsette å øke sin makt
Spørsmålet om hvor mye makt staten skal ha over familier, enkeltmennesker, bedrifter og lokalsamfunn er i ferd med å bli ett av de viktigste spørsmålene i tiden. Helt uberørt av den økende kritikken for sin maktappetitt og maktarroganse tar Arbeiderpartiet nye skritt mot mer statsmakt og mindre frihet for den enkelte. Arbeiderpartiet har ikke forstått farene ved maktkonsentrasjon i Norge. Bare i løpet av de siste par uker har vi fått tre debatter som alle dreier seg om makt.
De har sørget for økt statlig eierskap og dominans i norske bedrifter  og de vil ha mer.
De vil ha økt statlig styring med hvilke omsorgsløsninger som velges av norske familier.
De vil ha økte boligskatter slik at staten kan styre mer over inntektene til norske arbeidstagere.
Dette viser at regjeringen og Arbeiderpartiet under Thorbjørn Jagland styrer etter de samme mål som da det sto "sosialisme" i programmet: mindre personlig frihet, mindre personlig ansvar, mer offentlig overtagelse, mer maktkonsentrasjon på statens og Arbeiderpartiets hånd.
Kontrasten til Høyres visjon er klar: vi ønsker mer makt til den enkelte, til familien, til bedriften til markedet og til lokalsamfunnet.
EIERSKAP
Der Arbeiderpartiet sier statlig eierskap, sier Høyre en bedriftsvennlig politikk med færre særnorske skatter og byråkratiske regler.
Når våre motstandere sier at bare statlig overtagelse kan redde norsk eierskap, innrømmer de at deres egen bedriftspolitikk har slått feil. En mislykket bedriftspolitikk forsøker Arbeiderpartiet å bruke som argument for det statlige eierskapet. Dermed utsetter de Norge for sosialistisk inspirerte eksperimenter som hverken har gitt gode resultater i Norge, eller i andre land.
Ingen vestlig stat eier mer av næringslivet enn den norske staten. Og partileder Thorbjørn Jagland vil eie enda mer. Han sier «Næringslivet synes det er bra.» Og han spør: «Hva er galt da?» Så lite har en av landets mektigste personer forstått.
Arbeiderpartiets skatte- og bedriftspolitikk betyr at for lite kapital finner veien til norske bedrifter. Det norske eierskapet svekkes.
Når staten da er villig til å investere skattebetalernes penger istedet, vil de fleste selskaper naturlig nok ta imot med åpne armer. Arbeiderparti-staten får god-ord på kjøpet. Ikke rart statskapitalismen øker og maktkonsentrasjonen fortsetter.
Men selv om taleføre krefter mener å ha kortsiktig interesse av statlig eierskap betyr ikke dette at statlig overtagelse i næringslivet er bra for Norge på lengre sikt.
Med sterkt statlig eierskap havner staten i rollekollisjoner. Hvordan kan en bedrift stole på likebehandling fra staten når staten selv eier konkurrenten?
Med sterkt statlig eierskap oppstår flere interessekonflikter. Skal staten styre for innbyggerne eller for de selskapene staten eier?
Med sterkt statlig eierskap overtar offentlige kontorer viktige beslutninger fra markedet. Politisk og byråkratisk innblanding går ut over verdiskapningen.
Med sterkt statlig eierskap tar staten parti i konflikter mellom kapitalister. Er det noen som tror at staten vurderer lønnsomhet bedre enn markedet?
Resultatene er alvorlige: mindre rettssikkerhet, mindre nyskapning, mindre verdiskapning, mindre velferd og dårligere sjanser for idéer og mennesker utenfor «the establishment.» Dette er oppskriften på stagnasjon for en nasjon som i utgangspunktet har rike muligheter.
Det et dette som «er galt,» Thorbjørn Jagland. Regjeringspartiets leder demonstrerer at den ikke forstår problemet.
Er det derfor Thorbjørn Jagland feier Jens Stoltenberg til side når han er bekymret for halvering av de aktive norske eiere i børsnoterte selskaper med følgende: «Jeg stiller meg ikke bak svartmalingen som pågår». Så ble det stille hos Stoltenberg - akkurat som statsministeren ikke lenger er bekymret for balansen i det norske samfunn for at staten har majoriteten i de store bankene. Jagland bestemmer.
Høyres utgangspunkt er at én private eier  småsparer som storkapitalist  er dyktigere til å passe på sine egne penger enn 100 statlige kontorister. All erfaring gir ett entydig svar: Private norsk eiere skaper mer verdier og flere arbeidsplasser. Vi trenger flere aktive eiere.
I det intervjuet Thorbjørn Jagland ga til Dagens Næringsliv nylig, kommer han med en meget interessant opplysning. Han sier
«Det er i ferd med å bli vanskeligere for staten å sikre seg en vesentlig del av verdiskapningen gjennom skattene. Dette kompenserer vi nå ved å utvikle statens rolle som eier.»
Norske familier  som aldri har betalt mer i skatter og avgifter enn idag  bør merke seg hva denne uttalelsen sier om Arbeiderpartiets umettelige skatteapetitt.
Norske bedrifter  som kan ha trodd at statlig kapital er gratis kapital  bør merke seg at statlig kapital betyr en aggressiv utbyttepolitikk og en betydelig politisk risiko.
Høyre ønsker utenlandske eiere velkommen i norsk næringsliv. Norske bedrifter trenger kapital og den kunnskap som følger med dyktige aktive eiere. Men det er en like fullt viktig målsetning for Høyre at flere nordmenn setter pengene sine inn i norske bedrifter. Det gjelder store og det gjelder små kapitalister. Det er dette vi kaller en folkekapitalisme.
Høyre vil fremme privat norsk eierskap ved
* omfattende salg av statlige eierposter i næringslivet, gjerne med en rabatt til småsparere,
* delprivatisering av selskaper som Statoil og Telenor,
* økning av AMS-kvoten, slik at småeiere kan få større nytte av innføringen av Høyres forslag om mulighet til å spare AMS i enkeltaksjer,
* nedtrapping av den særnorske formuesskatten,
* forbedring av delingsmodellen for aktive bedriftseiere, og
* en mer småbedriftsvennlig politikk som innebærer færre detaljerte reguleringer, færre byråkratiserende regelendringer, oppmykninger av overtidsbegrensningene, opphevelse av det nye forbudet mot midlertidige ansettelser.
* et fond for «såkapital» for nyetableringer bygd på offentlig og privat samfinansiering. Et slikt fond må eies av private investorer, men det offentlige bidrar med risikoavlastning ved å stille ansvarlig lånekapital i hvert engasjement,
* forbedring av skatteordningen som gjelder kjøp av aksjer i den bedrift hvor man er ansatt, og
* vurdering av en spareordning for nyetablerere etter modell av boligsparing for ungdom (BSU).
Regjeringspartiet vil gjerne dobbeltkommunisere for å appellere til flere velgergrupper på én gang. Men vi kan trygt slå fast at forskjellen i synet på privat norsk eierskap står mellom Høyre og Arbeiderpartiet  ikke mellom Gro Harlem Brundtland og Thorbjørn Jagland. Vi kan også slå fast at det maritime miljøet etter avgjørelsen om rederienes skattevilkår kan takke Høyre i kampen mot Arbeiderpartiet  og ikke Grete Knudsen i kampen mot Sigbjørn Johnsen.
Boligskatt
Hvor mye makt staten skal ha er også spørsmålet når vi nå får forslaget om ny boligskatt.
Regjeringen markedsfører sitt forslag til ny boligtakst som en rettferdighetsreform. Det er åpenbart at systemet vil medføre nye urettferdigheter:
Systemet vil langt på vei bli en by- og tettsstedsskatt. 50 klasser (5 areal og 10 prissoner på tomter) vil gi høy skatt i områder som allerede har høye bokostnader.
Systemet vil åpne for nye former for skjønn som vil være vanskelig å håndtere i praksis.
Systemet vil føre til øket byråkrati. Bare innføringen av systemet vil koste 260 mill. kroner.
Finansministeren har tidligere lovet at Statens inntekter ikke skal øke ved overgangen til det nye systemet, men at ordningen bare skal bli mer rettferdig. Realiteten kan fort bli at statens inntekter økes på boligeiernes bekostning.
Og ikke nok med det: Folk skal behandles ulikt etter hvor de bor: de som bor i byer og tettsteder skal betale mer skatt en andre.
Regjeringens forslag skal ifølge finansministeren gi et mer rettferdig takstsystem i den forstand at lignende boliger blir behandlet skattemessig likt. Problemet er at de mer «rettferdige» takstene vil medføre høyere takster for en halv million huseiere. De nye takstene skal ligge til grunn for både fordelsbeskatningen, formuesskatten og på sikt den kommunale eiendomsskatten. Dette kan gi mange huseiere en skattemessig trippelsmell.
Regjeringen bruker selv en firedobling av takstene som grunnlag for sine beregninger. Det høye bunnfradraget er Regjeringens fikenblad. Erfaring viser at Regjeringen bruker alle fradragsposter i skattesystemet til en stille skatteskjerpelse i stillhet fra år til år. Regjeringen ber nå om å få et verktøy for nye omdreininger på skatteskruen for boligeierne. Ingen grunn til bekymring, hevdes det i regjeringen. Det blir så store fradrag at «vanlige mennesker» ikke betaler mer. Det tror jeg ingen ting på. Det første året, kanskje. Men dette er et åpningstilbud.
La meg minne om skattereformen. Med den skulle fradragene bort og satsene ned. Idag betaler nordmenn likevel mer skatt enn noensinne  fordi vanlige lønnsmottagere er blitt rammet av toppskatt og avgiftene har gått i været. Det er ikke uten grunn at YS og AF nå går til angrep på Arbeiderpartiets skattepolitikk. Erfaringen med skattereformen er at hvis man gir Arbeiderpartiet muligheten til å øke skattene  så gjør de det. Erfaringen i Sverige er også at boligskattene har gått kraftig opp.
Vi må se i øynene at det finnes ingen mulighet for å lage en lik og rettferdig boligsskatt uten et kjempebyråkrati og detaljerte boligselvangivelser. Folks hus og hjem egner seg simpelthen ikke som skatteobjekt. Det trekker Høyre konsekvensen av.
Høyre vil at familiene skal ha større handlefrihet. Derfor vil Høyre trappe ned og fjerne fomuesskatten og fjerne den såkalte «fordelsskatten» for dem som har investert i sin egen bolig. Høyre vil verne folks hus og hjem mot beskatning.
Den kampen kan vi vinne - hvis Senterpartiet vil. De andre ikke-sosialistiske partier er jo med i kampen mot fordelsbeskatningen. Derfor er min oppfordring: la være å flikke på Arbeiderpartiets forslag. Vær heller med på å fjerne denne urimelig skatten.
Valgfrihet for barnefamiliene innenfor rekkevidde
Det er også et spørsmål om hvem det er som skal ha makten, når Høyre arbeider for større valgfrihet for småbarnsfamiliene.
Det er gledelig at Kristelig Folkepartis og Høyres representanter i Longva-utvalget står sammen om prinsippene for støtte til barnefamiliene i fremtiden. Det betyr at det er et forsterket grunnlag for å skape enighet blant de borgerlige partiene om familiepolitikken.
Jeg foreslo i april overfor Kristelig Folkeparti og Venstre at vi skulle arbeide oss frem til en felles plattform i familiepolitikken, om maktspørsmål og om småbedrifter i behandlingen av Revidert Nasjonalbudsjett. Dette ble avvist av Kristelig Folkepartis leder. Derfor er det gledelig at Kjell Magne Bondevik i helgen tok et lignende initiativ for å samle de ikke-sosialistiske partiene om et alternativ til Longva-utvalget der kontantstøtte står sentralt.
Høyre er villig til å være fleksibel i den konkrete utformingen. For Høyre er det sentrale å få gjennomført en politikk som står for rettferdighet og valgfrihet for familiene, fremfor å utelukkende satse på den sosialdemokratiske A4-familien. Talsmenn for Senterpartiet har gitt positive signaler de siste dagene. Som i spørsmålet om boligskatt er det opp til Anne: Vil hun sørge for flertall for ikke-sosialistisk politikk?
Johnny Bernander og Svein Konstali har sammen med Husmorforbundets representant blitt stående i mindretall for forslag om satsing på valgfrihet gjennom økt barnetrygd. Men det er viktig å understreke at selv om Longva-utvalget slik sett representerer ett skritt tilbake, er det også tatt to skritt fremover.
Behovsprøvd barnetrygd avvises
Arbeiderpartiets kvinneutvalg og andre sterke krefter i partiet har foreslått å behovsprøve eller skattlegge barnetrygden. Et enstemmig Longva-utvalg avviser en slik behovsprøving.
Gjennomslag for småbarnstillegget
Syse-regjeringen innførte et småbarnstillegg i barnetrygden for barn i alderen 1-3 år. Arbeiderpartiet har hele tiden arbeidet mot dette tillegget. De ikke-sosialistiske partiene har sikret flertall for å bygge det ut. Gjennom forslaget om dobbel barnetrygd anerkjenner et enstemmig Longva-utvalg at småbarnsfamiliene trenger et ekstra håndslag til økonomien sin.
Gjennomslag for pedagogisk korttidstilbud
Høyre har programfestet, som en del av valgfrihetsreformen/kontantstøtteforslaget at den viktigste delen av den statlige barnehagestøtten skal være "en direkte statlig finansiering av et pedagogisk tilbud til barn i alderen 3-6 år. Dette vil finansiere et 3-4 timers tilbud daglig."
Et enstemmig Longva-utvalg prioriterer et korttidstilbud for denne aldersgruppen, i tråd med Høyres program.
Men der er det stopp.
Utilstrekkelig satsing på valgfrihet
Longva-utvalgets flertall sverger til ytterligere subsidiering av barnehageplassene fremfor valgfrihet gjennom kontanstøtte. Høyre vil ha større rettferdighet for småbarnsfamiliene, mellom de som har, og de som ikke har, barnehageplass. Høyre ønsker også å satse på mer fleksible løsninger, å ta hensyn til at ulike løsninger passer ulike familier. Kontantstøtte har bedre fordelingsvirkninger enn driftstilskudd til barnehager viser beregninger i innstillingen. Sosialistenes påstander om at kontantstøtte favoriserer de ressurssterke familiene er altså feilaktig. Foreldrene vet best - det er Høyres utgangspunkt. Da er det ikke gratis barnehageplass, men romsligere familieøkonomi for barnefamiliene som er svaret. Og det er oppnåelig økonomisk. Det mindretallet i utvalget som ønsker kontantstøtte viser at det alternativet koster mindre enn flertallets skritt mot gratis barnehage.
