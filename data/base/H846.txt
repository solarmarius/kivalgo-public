
Oslo, den 10. desember 1999
Stortingsrepresentant Sonja Sjøli, Høyre:
Endelig flertall for økt satsing på opptreningsinstitusjonene
Flertallet har i sosialkomiteens innstilling om neste års budsjett sluttet seg til Høyres forslag om å øke bevilgningene til opptreningsinstitusjonene med 20 mill kr. "Dette er en gledelig satsing, som vil bidra til å redusere pasientenes egenandeler", sier Sonja Sjøli.
Opptreningsinstitusjonene er i en vanskelig økonomisk situasjon på grunn av sviktende offentlige bevilgninger gjennom mange år. Resultatet har vært høye egenandeler. "Det må ikke bli slik at høye egenandeler utelukker pasienter fra å benytte disse institusjonene. Økt kurpris for neste år gir grunnlag for lavere egenandeler", sier Sjøli, som forutsetter at bevilgningene trappes ytterligere opp neste år slik at egenandelene kan komme ned på et forsvarlig nivå.
Glittreklinikken
Et bredt flertall i sosialkomiteen går inn for å øke tilskuddet til Glittreklinikken med 4 mill kr for å sikre full drift av nye behandlingsplasser ved klinikken. Hjerte- og lungepasienter står i kø for rehabilitering og tilgjengelige nye plasser kan ikke stå ubrukte på grunn av manglende driftsmidler.
Landsbystiftelsen
Høyre foreslo å øke tilskuddet til Landsbystiftelsens steder for psykisk utviklingshemmede med 18,5 mill kr, slik at kurprisen kunne økes fra 675,- kr i 1999 til 936,- kr i 2000. Komiteen ba i fjor Regjeringen vurdere om det ikke ville være rimelig med en viss tilnærming i det offentliges tilskudd til driften av Landsbystiftelsens steder og og tilsvarende offentlige tiltak. "Det er uforståelig at Regjeringen ikke kan vurdere dette før i 2001-budsjettet, og jeg beklager at de andre partiene ikke ville slutte seg til Høyres forslag om å øke tilskuddet over 2000-budsjettet", sier Sonja Sjøli.
