
Oslo, den 6. april 2000
Stortingsrepresentant Erna Solberg:
Mener kommunalministeren at alle
kommuner skal innføre eiendomsskatt?
Det er grunn til å stille spørsmål om hva kommunalministeren mener om eiendomsskatt etter hennes kommentarer til byrådslederen i Oslo i forbindelse med storbykonferansen til KS. Vil hun at alle kommuner skal innføre eiendomsskatt? Eller skal det fortsatt være en frivillig kommunal skatt? Hvis det siste er riktig, bør ministeren slutte med å møte ethvert synspunkt på det kommunale inntektssystemet eller uløste oppgaver i kommuner uten eiendomskatt med at de kan innføre eiendomsskatt.
Hennes holdning undergraver det lokale selvstyret og fremstår som et politisk press for å innføre kommunal eiendomsskatt. Et slikt press svekker det lokale selvstyret fordi lokalpolitikere ikke føler ansvar for vedtak som presses på dem på denne måten. Kommunalministeren har som Arbeiderpartiets fremste kommunalpolitiske talskvinne i Stortinget de senere årene inngått en rekke forlik om kommuneøkonomien som har økt omfordelingen mellom kommuner og svekket skattesterke kommuners inntekter. Kommunalministeren har således et stort ansvar for innstramningene som nå skjer i en rekke kommuner, bl.a. Oslo . I denne situasjonen må hun tåle at den politikken hvor skatteinntektene inndras til staten eller til omfordeling blir tatt opp til diskusjon fra de kommunene som er berørt. Spesielt fordi hun tidligere har stått i fremste rekke for å kritisere uløste oppgaver innen boligsektoren og rusomsorgen i storbyene.
Høyre mener at eiendomsskatten reelt skal være en frivillig kommunal skatt. Om man har eiendomsskatt eller ikke, skal ikke tas med i vurderingsgrunnlaget for overføringer fra staten. På dette området er det i dag stor uklarhet om retningslinjene. Fylkesmennene sender ut høyst ulike signaler til kommunene i sine fylker. Samtidig er det slik at ikke alle kommuner kan innføre eiendomsskatt eller at alle eiendommer i kommunen kan omfattes av skatten. Loven begrenser hvilke områder det kan ilegges eiendomsskatt. Det gjør det enda mer urimelig av kommunalministeren å presse eiendomskatt på kommuner som ikke har valgt å innføre eiendomsskatt.
