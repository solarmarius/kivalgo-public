
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
Ny vekst for Norge
Arbeiderpartiet 

86-89
Arbeidsprogram




NY VEKST FOR NORGE

Arbeiderpartiets mål for perioden 1986-89 er å gjenreise den fulle sysselsettingen og å bygge velferdssamfunnet videre ut.
     Arbeid er en rett for alle. Arbeidsløshet skader den enkelte og skaper problemer for samfunnet. Arbeid for alle er derfor det viktigste velferdsmål.
     Arbeid for alle stiller krav til alle. Derfor må solidariteten mellom enkeltmennesker og grupper styrkes.
      Arbeid for alle er et krevende mål, særlig når det er masseledighet i andre land. Derfor må vi ha en fast styring av utviklingen og vilje til å si nei til mange andre ønsker for å kunne trygge sysselsettingen. Nye reformer må gjennomføres i et tempo og et omfang som er tilpasset den økonomiske situasjonen.
     Ledighet er sløsing med våre ressurser. Full sysselsetting øker dem. Arbeiderpartiet kan ikke godta at titusener går ledige når de kan ta oppgaver som nå er uløste. Arbeid for alle er den viktigste økonomiske forutsetning for vekst i velferden.
     Arbeiderpartiets velferdspolitikk skal bygges på et sterkt produksjonsgrunnlag. Vi vil sette fart i økonomien ved å øke investeringene, utvide menneskenes kunnskaper, styrke forskningen og innføre ny teknikk. Den offentlige sektor skal moderniseres.
     Dette vil gi grunnlag for å løse nye oppgaver. Arbeid for alle vil gi den vekst som kan øke livsstandarden for alle.
     Arbeiderpartiet vil at velferdssamfunnet skal bygges på solidarisk innsats, mangfoldig fellesskap og ansvar for hverandre. Trygghet for arbeid og inntekt, rett til bolig, utdanning og omsorg skal sikre et rikere liv for alle. Det legger grunnlaget for større frihet for alle mennesker.


10 punkter for arbeid og velferd
1. Norges økonomiske handlefrihet skal brukes         
Norge er et rikt land. Den økonomiske handlefrihet som oljeinntektene gir, skal brukes til å skape vekst i økonomien og sikre arbeid for alle. Fornyelse i næringslivet og i offentlig sektor skal gi oss en sterkere økonomi. Som ett virkemiddel skal det opprettes et statlig utviklingsfond finansiert av statens oljeinntekter. Fondet skal brukes til framtidsrettede investeringer i norsk næringsliv og til å sikre landet tilgang på teknologi og kunnskaper fra utlandet.

2. Vekst med nytt innhold        
Veksten skal gis et innhold som løser nye oppgaver, skaper flere arbeidsplasser og øker livsstandarden. De nye oppgavene finnes innen boligfornyelse, i nærmiljøene, innen miljøvern, omsorgsarbeid, kultur, fritid og idrett. Det skal gis større muligheter for lønnet arbeidsinnsats på disse områder. Dette vil også øke den ulønte aktiviteten og være et bidrag til å skape arbeid for alle.

3. Økt innsats for helse og eldreomsorg        
Helsesektoren og eldreomsorgen skal bygges ut. Den medisinske utviklingen gir nye muligheter. Helsetilbudene er fortsatt ikke fordelt på en rettferdig måte. Økningen i antall eldre skal følges opp med en sterkere utbygging av sykehjemsplasser og et bedre tilbud til de eldre i nærmiljøene og i hjemmene. Det skal innføres utbyggingsplikt for sykehjem og den offentlige finansieringen sikres. Innsatsen for de psykisk utviklingshemmede og psykiatriske pasienter skal økes. Det forebyggende helsearbeidet skal styrkes.

4. En rettferdig fordeling         
Prisstigning rammer de svakeste og svekker samfunnsøkonomien. For å hindre prisstigning som følge av en sterk stimulering av økonomien, skal det tas initiativ til et bredt samarbeid mellom myndighetene og organisasjonene om inntektspolitikken. Regjeringen skal gi forpliktende garantier om sysselsettingspolitikken og en rettferdig fordeling for å underbygge et slikt samarbeid. Skattesystemet skal legges om og gjøres rettferdig. Barnetrygden skal økes. Aleneforeldre skal gis automatisk rett til barnetrygd for ett barn mer enn de faktisk har.

5. Fornyelse i industrien         
Industriinvesteringene og industriproduksjonen skal økes. Den tradisjonelle industrien skal gis bedre muligheter til teknisk fornyelse og vekst. Det skal lages en handlingsplan for å reise ny industri. Mulighetene for vekst innen data- og elektronikkindustrien, i oljetilknyttet virksomhet og i den kunnskapsbaserte industrien skal utnyttes. Våre spesielle fortrinn innen marin-teknologi skal også brukes. Et særskilt utviklingsprogram for dyrking av havets ressurser skal gi nye vekstmuligheter både for industrien og fiskeriene.

6. Investeringer i utdanning og forskning     
En god fagopplæring, et høyt utdanningsnivå, forskningskvalitet og forskningsfantasi er blant de viktigste kildene til vekst i økonomien. Derfor skal forskningen styrkes og samordnes bedre. Universitetene og høyskolene skal styrkes. Arbeidstakerne skal gis bedre muligheter til å veksle mellom arbeid og utdanning. Yrkesutdanningen skal bygges ut.

7. Utbygging av kommunikasjonene       
For å støtte opp om fornyelsen i næringslivet skal kommunikasjonene bygges ut og effektiviseres. Dette gjelder så vel veier, jernbane, sjø- og lufttransport som post og betalingsformidling. Utbygging av et nasjonalt telekommunikasjonsnett skal gi arbeidsplasser i utbyggingsfasen, gi vekstmuligheter for elektronisk industri og samtidig skape grunnlag for å etablere annen industri og tjenesteyting særlig i distriktene.

8. Modernisering av offentlig sektor        
Fellesgodene betyr stadig mer for den enkeltes velferd. Derfor skal den offentlige sektor moderniseres både ved at det tas i bruk ny teknikk, ved at organiseringen av arbeidet forbedres og ved at regelverket forenkles. Lokaldemokratiet skal styrkes slik at lokale ressurser kan mobiliseres i større grad. Forvaltningen i noen av våre større kommuner desentraliseres slik at den blir mer effektiv.

9. Reformer i arbeidslivet        
Flest mulig må delta i fornyelsen av arbeidslivet. Medbestemmelse er i seg selv en ressurs som skal brukes aktivt. Omstilling og fornyelse i næringslivet skal gå hånd i hånd med reformer i bedriftene. Økt bedriftsdemokrati og mer rettferdige og bedre tilpassede arbeidstidsbestemmelser skal medvirke til at vi får mer meningsfylte arbeidsplasser og høyere produktivitet. Kravet om 371/2 times normalarbeidsuke støttes. Den generelle pensjonsalderen skal senkes til 66 år og yrkesaktive skal gis rett til å gå helt eller delvis ut av arbeidslivet etter fylte 64 år.

10. Likestilling og økt deltakelse         
Ubrukte menneskelige ressurser skal mobiliseres. Likestilling mellom kjønnene er et rettferdighetskrav, samtidig som økt deltakelse fra kvinnene vil gi en ny dimensjon til samfunnslivets ulike områder. Det skal innføres utbyggingsplikt for barnehager og svangerskapspermisjonen med lønn skal utvides til 30 uker. Økt ansvar og deltakelse fra barn og ungdom vil skape en bedre oppvekst og redusere sosiale problemer. De eldres erfaringer og kunnskaper skal nyttiggjøres ved å trekke dem mer med i samfunnslivet. De funksjonshemmede må få muligheter til deltakelse på alle områder i samfunnet.


Ansvar for  fred og rettferdighet

De grunnleggende oppgavene i internasjonal politikk er å skape fred og rettferdighet. Arbeiderpartiet vil at Norge skal arbeide aktivt på alle plan for å virkeliggjøre disse målene.
     Arbeiderpartiets utenrikspolitikk bygger på prinsippene om internasjonal solidaritet og felles ansvar. Den gjensidige avhengigheten mellom landene gjør det nødvendig å samarbeide om oppgavene. Ingen land kan varig trygge sin velstand og sin sikkerhet på andre lands bekostning.
     De økonomiske problemene må i første omgang løses gjennom en samordnet politikk for økonomisk vekst og full sysselsetting. Målet må være en ny økonomisk verdensordning som garanterer like rettigheter og plikter for alle land. Freden må sikres ved at landene samarbeider for å stoppe våpenkappløpet og starter nedrustning. Miljøet og ressursene på jorda må vernes gjennom et internasjonalt samarbeid som stopper forurensninger og rovdrift på ressursene. Menneskerettighetene må virkeliggjøres i sin fulle bredde ved at landene går sammen om å skape en internasjonal rettsorden.
     Atomvåpenkappløpet er en trussel mot menneskenes mulighet for å overleve. Arbeiderpartiet vil at Norge skal arbeide for større tillit mellom USA og Sovjetunionen slik at nedrustningsforhandlingene kan gi resultater. Samarbeidet med meningsfeller i andre land skal fortsette for å påvirke atom-maktene til å vise større ansvar for verdens framtid.


10 punkter for fred og rettferdighet
1. Sikkerhet i NATO         
Arbeiderpartiet vil at Norge skal bygge sin sikkerhet på samarbeidet og solidariteten i NATO. Norge skal opprettholde et troverdig og sterkt konvensjonelt forsvar. Det skal fortsatt være norsk politikk å bidra til å holde lav spenning i nordområdene ved å videreføre base- og atompolitikken. For å styrke lavspenningspolitikken ytterligere skal det arbeides for å opprette en atomvåpenfri sone i nordisk område som en del av arbeidet for nedrustning og avspenning i Europa.

2. En ny sikkerhetsordning i Europa        
Arbeiderpartiet vil at målet for samarbeidet i NATO også skal være å overvinne delingen av Europa. Et nytt sikkerhetssystem for Europa må skapes ved at det bygges opp tillit og kontakt på alle plan mellom øst og vest, samtidig som nedrustningsforhandlingene fjerner den militære spenningen. Norge skal gjennom NATO, i direkte kontakt med de øst-europeiske land og på Konferansen om Sikkerhet og Samarbeid i Europa (KSSE) fremme en slik utvikling.

3. Felles Sikkerhet          
Arbeiderpartiet vil at prinsippet om Felles Sikkerhet vinner større forståelse i internasjonal politikk. Landene må søke sikkerhet gjennom samarbeid i stedet for gjennom styrkeoppbygging. Derfor skal Norge arbeide for at Sovjetunionen og USA forplikter seg til å fryse fast atomvåpnene som grunnlag for forhandlinger om nedbygging. Det skal arbeides for at NATO endrer sin forsvarsstrategi slik at det ikke blir nødvendig å basere seg på førstebruk av atomvåpen. Det må stilles krav til at Warszawa-pakten viser tilbakeholdenhet gjennom reduksjoner og omgruppering av sine konvensjonelle styrker. På denne måten kan forpliktelser om ikke første-bruk av våpenmakt gjøres troverdige.

4. Vekst i verdensøkonomien         
Arbeiderpartiet vil at Norge skal arbeide for at industrilandene legger om sin økonomiske politikk for å skape økonomisk vekst og økt sysselsetting. Det må lages en handlingsplan som alle industrilandene kan følge. Samtidig må u-landenes gjeldsbyrder saneres. Det internasjonale Pengefond og Verdensbanken må gis økte kredittmuligheter for å fremme utvikling og vekst i u-landene. Banken må forandre kriteriene for utlån til fordel for u-landene.

5. Ny Økonomisk Verdensordning         
Arbeiderpartiet vil at Norge skal arbeide for å virkeliggjøre FN's handlingsplan for en ny økonomisk verdensordning (NØV). Norge skal gå foran både ved å øke bistanden til u-landene og ved å utvide samarbeidet med u-landene. Norge bør virke for et mini-NØV ved at en gruppe i-land og en gruppe u-land samarbeider for å realisere noen av prinsippene i handlingsplanen for en ny økonomisk verdensordning.

6. Utvidet nordisk og europeisk samarbeid        
Arbeiderpartiet vil at Norge skal arbeide for å styrke det nordiske samarbeidet på alle plan. Det er særlig viktig med et bedre økonomisk samarbeid. De nordiske regjeringene bør gjennomføre en samordnet politikk for økonomisk vekst. Nye veier må søkes for å gjøre det økonomiske samarbeidet mer omfattende. De nordiske landene bør samordne sin innsats for å få de øvrige europeiske landene til å legge om sin økonomiske politikk og styrke samarbeidet i Europa.Samarbeidet over blokkgrensene i Europa må styrkes. 

7. Internasjonalt miljøvernsamarbeid          
Arbeiderpartiet vil at Norge skal arbeide for et mer forpliktende samarbeid om miljø- og ressursvern. Det må inngås internasjonale avtaler som hindrer forurensinger av luft og vann. Vern av jordas produktive arealer, stoppe avskogingen og hindre forørkning må bli en oppgave for hele verdenssamfunnet, blant annet ved at økonomiske belastninger bæres av alle land i fellesskap.

8. Vern om menneskerettighetene           
Arbeiderpartiet vil at Norge skal arbeide aktivt for menneskerettighetene. Det gjelder enkeltmenneskets krav på rettssikkerhet, organisasjonsfrihet, arbeid, utdanning og sosial trygghet. Det gjelder undertrykte folkegruppers krav på sosial frigjøring og nasjonenes rett til selvbestemmelse. Amnesty International, frigjøringsbevegelser og faglige organisasjoner som kjemper for menneskerettigheter og sosial frigjøring, skal støttes.

9. Kamp mot raseskillepolitikken i Sør-Afrika        
Arbeiderpartiet vil at Norge skal motarbeide raseskillepolitikken i Sør-Afrika. Frigjøringsorganisasjonene i Sør-Afrika og Namibia skal støttes. Det skal arbeides for internasjonale tiltak mot transporten av olje til Sør-Afrika. Skip under norsk flagg som anløper sør-afrikanske havner, skal registreres av norske myndigheter.

10. Fred i Afghanistan, Mellom-Amerika og Midt-Østen         
Arbeiderpartiet vil at Norge skal støtte arbeidet for fred i Afghanistan, Mellom-Amerika og Midt-Østen. Sovjetunionen må trekke seg ut av Afghanistan og inngå en fredsavtale i FN-regi med alle berørte stater. USA's innblanding i Mellom-Amerika må opphøre, og de latin-amerikanske landenes initiativ for fred i området støttes. Fred i Midt-Østen må skapes ved at alle stater i området sikres rett til å eksistere, samtidig som palestinernes nasjonale rettigheter ivaretas, herunder retten til en egen stat.



ARBEID FOR ALLE

Den fulle sysselsettingen skal gjenreises. Arbeidet er grunnlaget for all velferd. Det er en kilde til skapende innsats og utfoldelse, til egenutvikling og til fellesskap med andre. Vi vil et samfunn der det er bruk for alle. Et godt samfunn stiller krav til alles innsats. Derfor skal alle ha rett til et meningsfylt arbeid.
     Full sysselsetting er en krevende politisk oppgave. Oppgaven skal løses selv om den internasjonale økonomien ikke skulle bedre seg. Norge har oljeinntekter som gjør at vi har en større utenriksøkonomisk handlefrihet enn de fleste andre land. Vi legger vekt på at alle skal ha en god utdanning. De sosiale konfliktene er mindre hos oss. Vi har solide demokratiske tradisjoner og en befolkning som ikke godtar arbeidsløshetens sløseri.
     Den økonomiske politikken må til enhver tid tilpasses de rammer som settes av våre ressurser, av vår dyktighet og organisasjonsevne og av markedsforholdene ute i verden.
     For å hindre prisstigning som følge av at økonomien stimuleres, er det nødvendig med en solidarisk inntektspolitikk. Arbeiderpartiet vil ta initiativ til et bredt samarbeid med arbeidslivets organisasjoner slik at alle lønninger, eierinntekter og priser blir tilpasset den samfunnsøkonomiske situasjonen og slik at full sysselsetting kan bli et overordnet mål. Som ledd i dette skal det føres en rettferdig fordelingspolitikk. Skattesystemet skal legges om. Arbeidet for mer rettferdige arbeidstidsbestemmelser og en bedre fordeling av arbeidet skal støttes.
     Full sysselsetting er et spørsmål om å skape grunnlag for en tilstrekkelig produksjon av varer og tjenester som kan selges, og en stor nok offentlig sektor. Det er mange uløste oppgaver og udekkede behov i samfunnet. Arbeidsoppgaver er derfor ingen mangelvare. Gjennom politiske beslutninger kan vi påvirke hvor mye arbeid som skal utføres. Dette forutsetter samfunnsmessig styring og planlegging. Modernisering og vekst i økonomien vil imidlertid gjøre det mulig å holde en høy levestandard med mindre innsats av betalt arbeid. Det er viktig at de samfunnsøkonomiske gevinstene ved høyere produktivitet blir fordelt slik at ikke store grupper blir arbeidsløse.
     Kredittpolitikken skal legges opp slik at den bidrar til vekst og omstilling. Rentepolitikken må ha som mål å holde en stabil og relativt lav langsiktig realrente. Statsbankene skal fortsatt brukes aktivt. Arbeiderpartiet går inn for å opprette en Norges Postbank på grunnlag av Postsparebanken og Postgiroen. Dette vil gi oss muligheter for en effektivisering og samordning av betalingsformidlingen. Postbanken skal gis rammebetingelser som vil gjøre den slagkraftig og tjenlig for brukerne. Inntil en slik bank er etablert, skal Postsparebanken styrkes ved at den gis de samme konkurransevilkår som andre banker. Postgiroen skal beholdes som den viktigste form for betalingsformidling, og gis bedre rammebetingelser. Også de andre statsbankene skal moderniseres slik at de bedre kan løse sine oppgaver.
     Fornyelse og rasjonalisering i næringslivet vil gi oss en styrket økonomi dersom vi har virkemidler til å lede frigjorte ressurser over i løsningen av nye oppgaver. Mange av de nye oppgavene finnes innen den offentlige sektor. Blant annet derfor er det nødvendig å sikre et tilstrekkelig fellesforbruk. Fellesforbruket skal prioriteres framfor økning i privat kjøpekraft.
     Arbeiderpartiet vil en effektiv produksjon av varer og tjenester som kan selges både hjemme og ute. Derfor skal vi opprettholde en stor og lønnsom konkurransedyktig sektor i tillegg til oljevirksomheten. Det skal også satses sterkt på nyetableringer i de skjermede næringene.
     Norges vekstmuligheter ligger blant annet i leveranser til oljevirksomheten, i den kunnskapsbaserte industrien og tjenesteytingen som preges av nye arbeidsprosesser, ny teknikk og nye former for informasjonsbehandling. For å få vekst på disse områdene må investeringene i større utstrekning uttrykkes gjennom utdanning, forskning, utvikling og markedsføring. Dessuten blir det viktig å investere i bedre muligheter for å samle, bearbeide og formidle informasjon.
     Alle ansatte skal være med på nyskapningen i bedriftene. Mulighetene for livslang læring og studiepermisjon skal derfor styrkes. Det skal utvikles mer demokratiske styringsformer i bedriftene slik at arbeidstakernes kunnskaper og erfaringer blir brukt.
     Arbeidsløsheten blant ungdom skal i første rekke bekjempes gjennom den generelle politikken for full sysselsetting. På grunn av den store ungdomsarbeidsløsheten, og arbeidslivets krav om utdanning og erfaring, er det imidlertid et stort behov for en spesiell innsats overfor de unge.


Omstillinger og innføring av ny teknikk
Arbeiderpartiet mener det er nødvendig med betydelige omstillinger i næringslivet. Det er særlig viktig å stimulere til vekst i den kunnskapsbaserte industrien. Tjeneste- og konsulentvirksomhet i tilknytning til industri, olje og teknikk bør også vokse i omfang, ikke minst som en del av eksporten. Innen marinteknologi, data- og elektronikkindustrien og moderne havbruk er det muligheter for en betydelig sysselsettingsøkning.
     Arbeiderpartiet vil opprettholde hovedtrekkene i bosettingsmønsteret og sikre stabile lokalsamfunn. Omstillingene må derfor i første rekke skje mellom yrker, bedrifter og bransjer og ikke ved stor lokal arbeidsledighet og flyttepress. Den enkelte må gis gode muligheter til opplæring til ny virksomhet og lokalsamfunnet må gis nye muligheter til å stimulere lokal næringsutvikling.
     For å få til vekst og omstilling er det nødvendig å legge om viktige sider ved næringspolitikken. Det skal legges mindre vekt på støtteformer som gir dårlig utnyttelse av kapital og arbeidskraft. Den indirekte næringsstøtten som skjer gjennom skattefordelene i tilknytning til distriktsskatteloven og kommandittselskapsordningen, spesielt gunstige skatteregler for aksjemarkedet og en gunstig formuesbeskatning for bedriftene, bør sterkt reduseres. I stedet skal det legges større vekt på direkte virkemidler som kan utløse lokalt initiativ og tiltakslyst, og som vil være bedre egnet til å nå målene.
     Innføring av ny teknikk er en viktig del av en næringsstrategi for å organisere samfunn og arbeidsliv på en bedre og mer effektiv måte. Statlig innsats skal økes og målrettes for å få i gang teknologifornyelse i eksisterende bedrifter. De som vil starte nye bedrifter, skal gis veiledning og støtte. Samtidig må det bygges opp teknologiske miljøer med vekt på formidling og utvikling av teknologi. Slike miljøer må være markedsorientert og ha som sentral oppgave å bygge opp bredere internasjonale kontaktnett i nærings- og arbeidslivet. Slike kontaktnett bør omfatte alle nivåer i bedriftslivet. For å finne fram til hensiktsmessig bruk av teknologien, er det viktig å stimulere til samarbeid på den enkelte bedrift slik at de ansatte og deres organisasjoner er med og former utviklingen. Mulighetene for omskolering og etterutdanning skal styrkes. Fornyelse av produksjonsutstyr må gå hånd i hånd med reformer i den interne bedriftsorganisasjon.
     Arbeiderpartiet vil utnytte teknologiens store muligheter til en mer sosial innrettet produksjon. Selve omstillingsprosessen må tjene sosiale og kulturelle mål i vid forstand. Ny teknologi kan også brukes til desentralisering av virksomhet som før var avhengig av sentral plassering. Arbeiderpartiet vil ta i bruk økonomiske og andre virkemidler for at nyskaping og omstilling i næringslivet kan gjøres til en vesentlig del av distriktspolitikken. Ny teknologi gir også betydelig større muligheter for å utforme produksjonsutstyret på en måte som gir plass til langt flere funksjonshemmede i det ordinære arbeidsliv.

Arbeiderpartiet vil:
· Opprette en Norges Postbank på grunnlag av Postsparebanken og Postgiroen. Banken skal gis betingelser som gjør den slagkraftig og konkurransedyktig i forhold til andre banker.
· Innføre renter på postgiro.
· Holde et relativt lavt realrentenivå.
· Utvikle nye direkte støttetiltak til distriktene slik at distriktsskatteloven etter hvert kan avvikles.
· Bygge ut en ordning med betalt studiepermisjon for voksne.
· Bygge opp teknologiske miljøer med vekt på formidling og utvikling av teknologi.
· Stimulere lokale arbeidstakerorganisasjoner til å engasjere seg i bedriftenes fornyelse og modernisering.
· Sette inn tiltak som kan begrense kontraktørvirksomheten.


Arbeidsmarkedspolitikken
Arbeidsmarkedspolitikken må spille en viktig rolle i en strategi for omstilling i næringslivet. De arbeidsløse skal som hovedregel tilbys opplæring og omskolering til fast arbeid. Opplæringstiltakene skal gjøres mer aktuelle og bedre tilpasset næringslivets behov.
     Arbeidsmarkedspolitikken skal samordnes med kommunenes og fylkenes sysselsettingsplaner. Derfor skal etaten bygges ut og omorganiseres. Det skal opprettes flere stillinger og detaljplanleggingen og gjennomføringen av tiltakene skal i større grad skje lokalt basert på rammer gitt av sentrale myndigheter. Etaten skal organiseres slik at de svake gruppene på arbeidsmarkedet tilgodesees. Arbeidskraftmyndighetene må ta fullt ansvar for sysselsetting av yrkeshemmet arbeidskraft. Funksjonshemmede må likestilles som arbeidssøkende, og det må gis muligheter for å kombinere arbeid og trygd.
     Det skal fremmes en lov som sikrer at all ungdom under 20 år som man ikke makter å skaffe utdanning eller arbeid på ordinær måte, kan få arbeid i offentlig virksomhet. Det blir også nødvendig å sette inn spesielle tiltak overfor ungdom i aldersgruppen 20-25 år, da ledigheten også i denne gruppa har steget meget sterkt. Etter at en ungdomslov har fungert i to år, vil Arbeiderpartiet om nødvendig utvide loven til å gjelde alle under 25 år.

Arbeiderpartiet vil:
· Styrke opplæringstiltakene i arbeidsmarkedsetaten og gjøre dem mer aktuelle.
· Styrke arbeidsmarkedsetaten personellmessig.
· Omorganisere virksomheten i arbeidsmarkedsetaten slik at lokale behov og svake gruppers interesser blir bedre ivaretatt.
· Øke tilbudene av vernede arbeidsplasser.
· Åpne arbeidsmarkedskursene for alle som har gått ut av grunnskolen.
· Redusere kostnadene ved flytting ytterligere for de arbeidstakere som selv er innstilt på geografisk mobilitet.
· Endre 80-ukers regelen for dagpenger ved arbeidsløshet og reglene for beregning av dagpenger, særlig med sikte på å bedre situasjonen for de langtidsledige.
· Fremme en egen lov som sikrer at offentlige virksomheter kan skaffe jobb til all ungdom under 20 år som er registrert arbeidsløse. De unge skal ha samfunnsnyttig arbeid og staten skal dekke lønn etter tariff. Etter at en ungdomslov har fungert i to år, vil Arbeiderpartiet om nødvendig utvide loven til å gjelde alle under 25 år.
· Utarbeide spesielle arbeidsmarkedstiltak for ungdom i aldersgruppen 20-25 år.
· Bedre de funksjonshemmedes stilling på arbeidsmarkedet, slik at de kan oppnå reell likestilling som arbeidssøkende.


Sikring av bosettingen - distriktspolitikken
Arbeiderpartiet vil at hovedtrekkene i bosettingsmønsteret skal opprettholdes og at det derfor skal føres en aktiv distriktspolitikk. Det er nødvendig å skape et mer variert næringsgrunnlag i distriktene for å hindre fraflytting. Spesielt viktig i den sammenhengen er det å skape arbeidsplasser for kvinner.
     De distriktspolitiske virkemidlene spenner over et vidt felt. En vellykket distriktspolitikk krever tiltak innen områdene industri, privat tjenesteyting, fiskeri, landbruk, olje- og energi, samferdsel, utdanning og forskning, fylkes- og kommuneøkonomi osv. På alle disse områdene må distriktspolitiske hensyn få en vesentlig plass.
     De sterkeste distriktspolitiske virkemidler må forbeholdes Nord-Norge og andre områder som også på lang sikt står overfor krevende oppgaver for å trygge sysselsetting og bosetting. Arbeiderpartiet vil blant annet videreføre handlingsprogrammet for Finnmark. Landsdelsutvalget for Nord-Norge og Namdalen har utarbeidet et offensivt og framtidsrettet program for denne landsdelen. Dette programmet, kalt "Ny giv i nord", bør også være et viktig grunnlag for de virkemidler staten setter inn for å styrke grunnlaget for bosetting i nord.
     Tilbakegangen i verftsindustrien og andre industrigrener har ført til stor og varig ledighet også i kystdistrikter som tidligere hadde et godt og variert arbeidsmarked med lav ledighet.
     Innlandsfylkene har også spesielle problemer fordi disse ikke har tatt del i oljeutviklingen. Innlandsutvalget har foreslått en rekke tiltak som kan danne grunnlag for en positiv næringsutvikling i innlandsfylkene.
     De generelle tiltak for å sette fart i økonomien og stimulere næringsutviklingen må suppleres med regionale tiltak som gir de lokale myndigheter muligheter til å støtte opprettelsen av flere arbeidsplasser i den private sektor uten bruk av varig støtte.
     Arbeiderpartiet vil legge stor vekt på å bygge ut den statlige veiledningstjenesten for å kunne gi den enkelte produsent eller bedrift hjelp i forbindelse med nyetablering, produktutvikling og markedsføring. I tillegg er det viktig å kunne tilby de mindre bedrifter faglig veiledning i bedriftsøkonomiske spørsmål. Hovedformålet med slik veiledning må være å mobilisere de menneskelige og andre ressurser i lokalsamfunnene selv.
     Det brukes i dag mye penger på overføringer til næringer, og ofte dreier det seg om store beløp pr. arbeidsplass for å bidra til sysselsetting og bosetting. For å nå våre målsettinger må virkemidlene i tida framover rettes mer mot distrikter enn mot næringer. På den måten kan vi sikre at midlene blir brukt så effektivt som mulig til fordel for de områder som trenger det mest.

Arbeiderpartiet vil:
· Legge større vekt på de enkelte lokalsamfunns muligheter til å stimulere den lokale næringsutviklingen. De fleste statlige virkemidler for små og mellomstore bedrifter bør være desentralisert til fylkesnivå.
· Gjøre en særlig innsats for å skaffe arbeidsplasser for kvinner i distriktene, blant annet ved å foreta positiv særbehandling av kvinner ved fordeling av midler gjennom Distriktenes Utbyggingsfond. Det må også iverksettes særskilte tiltak for å bedre unge jenters mulighet til å bli boende i distriktet.
· Legge større vekt på støtte til bedriftsutvikling, til utvikling av nye produkter og til markedsføring og til opplæring og kompetanseoppbygging både for ledere og ansatte i distriktsbedriftene.
· Gi effektiv hjelp, opplæring og veiledning til personer som vil starte egne bedrifter. Særlig vekt må legges på tilrettelegging for kvinner som vil starte egne bedrifter.
· Ta i bruk lokale utviklingsselskaper og andre spesielle virkemidler for å skape nye og mer varierte arbeidsplasser på de ensidige industristedene.
· Utnytte de nye muligheter som datateknologien gir for å skape nye bedrifter og arbeidsplasser i distriktene, ved å satse på oppbygging av nødvendig kompetanse i distriktene og en fleksibel bruk av de distriktspolitiske virkemidlene slik at en imøtekommer behovene i disse næringer.
· Gjennom ulike tiltak redusere behovet for pendling og skape bedre vilkår for de som er nødt til å pendle, slik at de får større muligheter til kontakt med og aktiv deltakelse i hjemmemiljøet.
· Ta opp Innlandsutvalgets tilrådinger til vurdering i sammenheng med en styrking av de distriktspolitiske virkemidler for innlandsfylkene.


Oljeinntekter for vekst og sysselsetting
Produksjon og eksport av olje og gass vil i årene framover utgjøre en vesentlig del av Norges samlede produksjon og eksport. Derfor vil både de statlige inntekter og landets eksportinntekter av petroleumsvirksomheten være viktige elementer i norsk økonomi. Dette gir oss en konjunkturpolitisk og utenriksøkonomisk handlefrihet som er større enn hva de fleste andre industriland har.
     Arbeiderpartiet vil utnytte denne handlefriheten til å skape vekst og sysselsetting. Vi vil bruke oljeinntektene til produktive og sysselsettingsfremmende investeringer.
     Vi skal samtidig sikre at Norge ikke blir ensidig avhengig av produksjon og eksport av olje og gass. En slik avhengighet vil gjøre oss meget sårbare i vår økonomi. Endringer i prisene på olje og gass og endringer i dollarkursene ville i en slik situasjon spille en vesentlig rolle og vanskeliggjøre vår langsiktige planlegging.
     Et ensidig næringsliv knyttet til oljesektoren vil også føre til lite variasjon i arbeidslivet. En meningsfylt sysselsetting for alle og et kvalitativt bedre samfunn forutsetter et helt annet mangfold i næringslivet og i tilbudet av arbeidsplasser enn oljevirksomheten alene kan gi.
     Den økte handlefriheten må brukes på en fremsynt og balansert måte om vi i årene framover skal nå målene om vekst og full sysselsetting. Vi må nå disse målene uten en sterk pris- og kostnadsstigning og slik at vi sikrer utenriksøkonomien. Det er helt nødvendig at vi unnlater å ta i bruk oljeinntektene i for stort tempo og til formål som ikke gir vekst og sysselsetting. I stedet skal vi bruke inntektene slik at vi sikrer en jevn vekst i økonomien, og produktive og sysselsettingsfremmende investeringer. Bruken av oljeinntektene må være slik at vi jevner ut konjunktursvingningene, sikrer utenriksøkonomien og tar nødvendige hensyn til framtidig usikkerhet i prisene på olje og gass.
     Det er viktig for norsk økonomi at vi er med på den internasjonalisering som vil foregå i årene framover. Norsk deltakelse i utenlandsk næringsliv og i internasjonale teknologiprosjekter vil gi oss tilgang på kunnskap og teknologi, og det vil sikre oss en bredere basis enn hva olje- og gasseksporten alene kan gi oss.
     For å møte disse utfordringene vil Arbeiderpartiet at oljeinntektene brukes i et balansert tempo tilpasset konjunktur- og sysselsettingsutviklingen, og slik at det blir tatt hensyn til behovet for en framtidig utenriksøkonomisk balanse og usikkerheten i prisutviklingen for olje og gass.
     For å sikre en aktiv næringspolitikk vil Arbeiderpartiet gå inn for at det opprettes et eget utviklingsfond. Fondet skal finansieres av statlige inntekter fra olje- og gassproduksjonen og skal ha følgende oppgaver:
- Stimulere til nyetableringer og omstillinger innenlands i framtidsrettede og levedyktige bedrifter.
- Sikre norske eierinteresser i utenlandsk næringsliv, kompetanse og deltakelse i internasjonale teknologiprosjekter.

     I valget av organisasjonsform må blant annet fordelingen og avgrensningen av arbeidsoppgavene mellom fondet og eksisterende statlige institusjoner avklares nærmere. Fondet bør for eksempel kunne samarbeide med offentlige og private organer med sikte på å etablere investerings- og utviklingsselskaper med lokal eller bransjemessig tilknytning. Slike selskaper kan tilføre bedriftene risikokapital og kompetanse, og på denne måten gjøre bedriftene mindre avhengige av kortsiktig spekulasjonskapital.

Arbeiderpartiet vil:
· Jevne ut bruken av oljeinntektene i norsk økonomi, slik at aktiviteten blir tilpasset konjunktur- og sysselsettingsutviklingen.
· Opprette et statlig utviklingsfond finansiert av inntekter fra olje- og gassproduksjonen. Fondet skal være et virkemiddel for deltakelse i nyetableringer og omstillinger i framtidsrettede og levedyktige virksomheter i Norge, og til å sikre norske eierinteresser i utenlandsk næringsliv og deltakelse i internasjonale teknologiprosjekter.


Handlingsprogram for industrien
De store vanskelighetene norsk industri står overfor, skal møtes med en offensiv politikk både fra myndighetene og bedriftene. Målet er en allsidig industri med et stort innslag av moderne høyteknologi, samtidig som vi gir de eldre industribedriftene muligheter til å utvikle seg.
     Offentlige myndigheter må spille en aktiv rolle for å styrke industriens muligheter både gjennom den generelle økonomiske politikken og ved direkte tiltak. Det er av stor betydning å finne fram til virkemidler og en beslutningsprosess som sikrer folkevalgte organer tilstrekkelig innflytelse over industripolitikken. De ansatte og deres organisasjoner må få en langt bredere plass i avgjørelsene innen den enkelte bedrift.
     Staten har også et særlig ansvar for at norske naturressurser som olje, gass, mineraler, vannkraft, trevirke o.l. blir utnyttet på en forsvarlig måte. Innenfor slike sektorer er det derfor naturlig at staten kan engasjere seg direkte.
     Myndighetene skal ha ansvaret for en nasjonal planlegging og en strategi for industriutviklingen. En analyse av viktige bransjer og ulike geografiske områder må gi signaler om hvilke typer industri det bør satses på. Målet er å konsentrere kapital, forskning, produktutvikling, utdanning og markedsføring på teknologi som ligger til rette for norsk industri og for norsk miljø og bosettingsmønster. Norge bør fortsatt ha et stort innslag av små og mellomstore bedrifter.
     Det skal også satses på å utvikle bedrifter som lager produkter av håndverksmessig og designpreget karakter. På dette feltet har Norge gamle tradisjoner, og i ulike former eksisterer det i dag en betydelig og mangeartet virksomhet. Mulighetene er til stede for at disse former for håndverk kan utvikles til å bli et verdifullt innslag i vårt arbeidsliv.
     Det er nødvendig med en langt sterkere satsing på forskning, utvikling og nyskaping. Det samme gjelder markedsføring av produkter, særlig i utlandet. Slagkraftige samarbeidsgrupper som kan utfylle hverandre på det internasjonale markedet, bør bygges opp. Etablering i andre land gjennom datterselskaper, lisensavtaler og samarbeidsprosjekter er nødvendig for å få innpass på de utenlandske markedene. Forutsetningen er at dette skjer i samarbeid med de ansatte i den hensikt å styrke norske arbeidsplasser.
     Industriinvesteringene skal økes betraktelig i årene framover. Staten må delta i finansieringen både ved å skaffe til veie tilstrekkelige lånemidler og ved direkte engasjement. Aksjemarkedet må ha som oppgave å fremskaffe risikovillig kapital for produktive investeringer. Skattereglene må imidlertid ikke gi urimelig lav beskatning av arbeidsfrie inntekter eller friste til rent skattemotiverte investeringer.

Arbeiderpartiet vil:
· Utarbeide en analyse av de viktigste bransjene.
· Sikre en løpende kartlegging av norske naturressurser.
· Legge opp og gjennomføre en nyskapingsplan for industrien med vekt på forskning, utvikling og omstilling.
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
