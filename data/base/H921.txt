
Oslo, den 24. mars 1999
Stortingsrepresentant Ansgar Gabrielsen (H):
Tolvåring får likevel beholde gårdsbruk - gledelig kuvending fra landbruksdepartementet.
Etter at Høyres næringspolitiske talsmann Ansgar Gabrielsen i januar tok opp landbruksdepartementets vedtak om å frata tolvårige Gunstein Gjetmundsen gården han arvet etter sin grandtante i Gjerstad i Aust-Agder i Stortingets spørretime, lovte landbruksministeren å se på saken på nytt. Dette er bakgrunnen for at departementet i dag har snudd, og gitt Gjetmundsen konsesjon. Det opprinnelige vedtaket om å benytte statens forkjøpsrett og legge gården ut som tilleggsjord var et klart overgrep mot eiendomsretten og Gjetmundsens ønske om å drive gården når han blir voksen.
Selv om Høyre er tilfreds med utfallet i denne saken er vi svært bekymret over at staten stadig bruker forkjøpsretten til å foreta lignende overgrep mot enkeltmennesker og den private eiendomsretten. Høyre vil fortsette med å ta opp de mange urimelige utslagene av statens forkjøpsrett og resten av konsesjonslovverket i landbruket. Jeg etterlyser vilje til en mer liberal praktisering av lovverket hos landbruksministeren, sier Gabrielsen, som understreker at Høyre helst vil avskaffe statens forkjøpsrett.
