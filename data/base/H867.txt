
Stortinget, 15. januar 1999
Børge Brende
Utredningen om flatere skatt
«Utvalget som i dag overleverte sin utredning bekrefter i stor grad det som hele tiden har vært Høyres holdning; at vi bør gå over til et system med flatere skatt, hvor forskjellen mellom skatt på arbeidsinntekt og skatt på kapitalinntekt reduseres. Dette bør skje gjennom en reduksjon i marginalskatten, dvs toppskatten. En slik endring vil gi et enklere og mer oversiktlig skattesystem.» sier Høyres skattepolitiske talsmann Børge Brende.
Utvalgets rapport gir en nyttig avklaring om problemstillingene rundt flat eller flatere skatt. Det kommer klart frem at hovedgrepet for å få et flatere skattesystem er å redusere eller fjerne toppskatten, slik Høyre ønsker. Videre understreker utvalget at en rekke av fradragene som ville falt bort i et rendyrket system for flat skatt er godt begrunnet. Ikke minst gjelder dette rentefradraget, som ikke minst er viktig for familier i etableringsfasen.
«Det er mye positivt i hovedtrekkene i den modell som utvalget tilrår. En kraftig reduksjon, eller aller helst fjerning, av toppskatten, kombinert med høyere bunnfradrag, vil gi et bedre skattesystem. Det er imidlertid ikke noen god ide å øke skatten på alminnelig inntekt utover dagens nivå. Også utvalget peker meget klart på faren for at dette kan føre til at investeringer flyttes til utlandet, med de negative virkninger det vil ha for arbeidsplasser og næringsliv. En omlegging til et flatere skattesystem må derfor skje uten at skatten på alminnelig inntekt økes. I praksis bør vi derfor samtidig gi en generell skattelette.» avslutter Brende.
