
Pressemelding, Høyres sentralstyremøte 25. august 1998
Jan Petersen
Høyre vil bidra konstruktivt
Norge er inne i en økonomisk vanskelig situasjon, som vi alle vil merke utslag av. Denne situasjonen er alvorlig og innbyr alle ansvarlige partier til å tenke gjennom hvilke bidrag vi kan yte for å komme ut av uføret.
Deler av det som skjer på rente- og valutamarkedene er utenfor politisk kontroll, men det betyr ikke at det politiske miljø kan fraskrive seg ansvar eller unnlate å handle. Høstens budsjettbehandling gir det politiske miljø muligheter for å sende de rette signalene og dreie den økonomiske politikken i riktig retning. Høyre er, i pakt med sine tradisjoner som et ansvarlig parti, villig til å bidra konstruktivt også i denne runden.
Regjeringen Bondevik varslet da den tiltrådte at statsbudsjettet for 1999 skulle bli dens anledning til å markere sin egen profil. Men et statsbudsjett er mer enn et politisk manifest. Det dreier seg først og fremst om hvilken kurs man staker ut for landets økonomi. Høyre har alltid tatt et helhetlig ansvar for norsk økonomi. Det er da også grunnen til at vi har samarbeidet med regjeringen Bondevik i tidligere runder. Derfor anviste vi også både for 1997 og 1998 at den offentlige pengebruken måtte reduseres, og vi pekte konkret på hvilke områder det burde skje.
Stortinget innførte i fjor et nytt system for behandlingen av statsbudsjettet. Det nye opplegget gjør det viktigere enn før med et klart sidevalg i tide. Det krever fortrolige og konkrete samtaler med samarbeidspartene på forhånd. Hvis man legger opp til slalåmkjøring, kan det fort ende i spagat.
For å si det meget forsiktig: Uroen omkring den norske kronen de siste ukene viser at det er en meget risikofylt fremgangsmåte. Derfor oppfordrer jeg Bondevik til å velge side før budsjettforslaget kommer på bordet. Statsministeren skal vite at Høyre er beredt til forhåndskonsultasjoner for å gi budsjettet en helhetlig og ansvarlig profil.
Norge trenger nå et budsjett som bidrar til å roe markedene, som kan gi gode og forutsigbare rammer for næringslivet og som trygger folks privatøkonomi. Det innebærer at neste års budsjett må legge opp til en stram finanspolitikk, hvor skatte- og avgiftsnivået ikke økes. Høyre er villig til å diskutere forbedringer av skattesystemet, men å vri skatteskruen ytterligere rundt, vil være en feilslått kurs. En omlegging av finanspolitikken må ikke strupe folks privatøkonomi, slik det skjedde under Ap-regjeringen i siste halvdel av 1980-tallet. Å sende regningen til husholdningene på toppen av renteøkningene vil være dobbelt ille.
Økte skatter slår dessuten erfaringsmessig ut i økte offentlige utgifter senere. Som sparetiltak er det derfor mer enn tvilsomt, og lønnstakerne og næringslivet har jo faktisk allerede måttet betale i form av økte renter. Det betyr at der det nå må vises vilje og evne til å kutte er på statsbudsjettets utgiftsside  en vilje vi har sett lite til fra regjeringshold. Derfor er det skuffende at finansministeren nå signaliserer den motsatte kurs ved å varsle økte skatter og avgifter.
Høyre er innstilt på å gi konstruktive bidrag til nødvendige omlegginger, dersom Bondevik-regjeringen ønsker å samarbeide om en borgerlig kurs. Først og fremst er det viktig at det nå gjennomføres strukturendringer i økonomien. Jeg vil trekke frem følgende viktige forhold:
* Skattesystemet må stimulere til foretaksomhet og innsatsvilje. Dette innebærer blant annet at den samlede skatten på kapital reduseres.
* Staten må bygge ned sin rolle i næringslivet. Da må statlig heleide bedrifter som Statoil og Telenor børsnoteres samtidig som Staten selger gradvis ned sitt eierskap til 50 prosent. Det må også gjennomføres et konsekvent skille mellom statlig kontroll og statlig eierskap. Det statlige eierskapet bør samles i ett departement som ikke har kontrolloppgaver på næringsområder der staten også er eier.
* Det bør gjennomføres forsøk med veiutbygging i privat regi der Staten er kontraktspartner og betaler årlig leie som dekker investeringer og vedlikehold.
* Sykelønnsordningen må endres, slik at både arbeidsgivers og Statens utgifter reduseres.
* Offentlig sektor må fornyes i form av redusert byråkrati og bedre forvaltning av skattebetalernes penger. Konkurranseutsetting i kommunesektoren må gjennomføres konsekvent, blant annet gjennom lovfestet hovedregel om bruk av anbud. Staten må forutsette kostnadsbesparelser i grunnlaget for beregning av overføringer til kommunesektoren.
* Arbeidsmarkedet må effektiviseres ved at det blir større konkurranse om formidling og utleie av arbeidskraft. Regelverket for dagpenger må også gjennomgås med sikte på å øke tilgangen på arbeidskraft.
Landet trenger nå et budsjett som peker i en slik retning. Norge har rett og slett ikke råd til nye runder med statsbudsjett hvor politikerne hverken evner å prioritere eller å holde fast ved tidligere veivalg. Jeg er enig med generaldirektøren i Norsk Hydro, Egil Myklebust, som har uttrykt frykt for at man nå skulle begynne å tukle med viktige reformer, som skattereformen, oljefondet og kapitalbeskatningen. Vi må kunne stole på at vedtak innenfor så viktige områder blir stående, og ikke endres hver gang det er behov for å få et statsbudsjett til å gå i havn, sier Myklebust. Han peker også med rette på at det i dagens situasjon må finnes frem til kutt som reduserer presset i skjermet sektor. I den konkurranseutsatte delen av næringslivet vil det for mange automatisk komme en innstramning via en tøffere markedssituasjon. Det er ingen grunn til å forsterke problemene ved å redusere mulighetene for fremtidig inntjening.
Jeg vil på denne bakgrunn advare mot en gal innretting på innstramningene.
Det er ikke likegyldig for landet hvilken side i politikken Bondevik velger. Arbeiderpartiet, som nå benytter enhver anledning til å angripe regjeringen, må ta en stor del av ansvaret for dagens problemer. Det var høsten 1996, i statsbudsjettet for 1997, at det glapp i finanspolitikken. Advarslene var klare allerede på dette tidspunktet. I Norges Banks inflasjonsrapport for 3. kvartal 1996, uttalte sentralbanksjefen at det synes klart at budsjettet for inneværende år godt kunne vært strammere enn det faktisk ble. Risikoen for ytterligere press i økonomien neste år understreker behovet for at det gjennomføres en stram finanspolitikk i 1997. Som kjent ble resultatet at innstrammingseffekten i det første budsjettet som Jagland loset i havn ble kraftig redusert i forhold til de foregående år, altså stikk i strid med tilrådingene. I opposisjon har Jagland nå vist at vi ikke kan forvente nye toner om han igjen skulle innta regjeringskontorene. Skatteskjerpelser på 9 milliarder kroner og dyre reformer som etterutdanning og utvidet svangerskapspermisjon er ikke den oppskriften landet nå trenger.
Vi må nå ta et felles løft for å bringe norsk økonomi på rett vei igjen. Høyre er som alltid parat til å bidra til økonomisk ansvarlighet og økonomisk stabilitet.
