
Pressemelding, Høyres Stortingsgruppe, 4. mai 1998
Jan Petersen:
Dårligere soldatopplæring gir et dårligere forsvar
- Avkortet førstegangstjeneste er alvorlig dersom det betyr at soldatene ikke får fullverdig utdanning. Dette er et tegn på at bevilgningene til Forsvaret er for lave, uttaler Jan Petersen. For tredje år på rad dimitteres om lag 5 000 soldater ved Hærens avdelinger i Nord-Norge og på Østlandet fire uker før tiden pga av budsjettoverskridelser fra i fjor. - Dimittering er i ferd med å bli en permanent løsning på budsjettproblemer i Hæren. Det kan ikke fortsette, sier han.
Høyre har ved flere anledninger påpekt at Stortingets bevilgninger til Forsvarets driftsbudsjett ikke henger sammen med de målene som er satt i langtidsmeldingen.
Sammenholdt med personellmangelen generelt i Forsvaret og utvanningen av verneplikten de senere år er en svekket soldatopplæring svært uheldig for kvaliteten på det norske forsvaret. - Vi antar at den sittende regjering legger frem et budsjett som ivaretar de behov for økte driftsmidler Forsvaret har, avslutter Jan Petersen.
