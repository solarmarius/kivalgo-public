
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/
Arbeidsprogram for Rødt

Vedtatt på Rødts landsmøte i 2012.

    1. Økonomi
    2. Kvinnefrigjøring
    3. Lokaldemokrati og demokratiske rettigheter
    4. Velferd til alle
    5. Sykehus og helse
    6. Klima, næring og naturressurser
    7. Et verdig arbeidsliv
    8. Barnehage, utdanning og forskning
    9. Kamp mot krig, rasisme og diskriminering
    10. Samepolitikk
    11. EU og EØS
    12. Kultur, media, kommunikasjonsteknologi og idrett
    13. Kampen for et nytt samfunn

Detaljert innholdsfortegnelse.
Kapittel 1: Økonomi

Den omfattende økonomiske krisa, faren for en klimakatastrofe, rovdriften på viktige naturressurser – alt sammen peker mot at det haster å avvikle kapitalismen. For Rødt er det viktig å engasjere stadig flere i kampen for et nytt samfunn, der folk selv styrer og der beslutningene bygger på diskusjon om hvordan de samla ressursene kan brukes best mulig for å ivareta viktige behov for folk.

Rødts økonomiske politikk for de nærmeste årene tar sikte på å legge til rette for en framtidsrettet utvikling av det norske samfunnet. Vi mener for eksempel at bankene må underlegges offentlig eierskap, kontroll og styring framfor at staten stiller hundrevis av milliarder til disposisjon for banker og finansfolk.

Jakten på billig olje og gass preger mer og mer av norsk økonomi. I en verden som blir stadig sterkere rammet av den økonomiske krisa, framstår Norge som en ”øy” med mindre arbeidsløshet enn andre europeiske land. Hovedgrunnen til dette er det ekstremt høye investeringsnivået i petroleumssektoren. Det gir stor aktivitet i en rekke næringer, bl.a. i deler av verftsnæringen, og det driver fram en petroleumsrettet teknologiutvikling som også kan brukes i andre land.

Statens finansielle situasjon er enestående sterk. Det skyldes nåværende og tidligere oljeinntekter som samles opp i Oljefondet (som misvisende kalles for Statens Pensjonsfond Utland – planen er ikke å bruke pengene til pensjoner).

Tilsynelatende er olje- og gassressursene på norsk sokkel både i sør og i nord en lykke for folk i Norge. Men de svære profittmulighetene i olje- og gassutvinning styrer mer og mer av norsk økonomisk politikk, av næringspolitikken, av miljøpolitikken, og av utenrikspolitikken. Statoil har blitt et helt vanlig imperialistisk oljeselskap, som raner andre lands oljereserver akkurat som andre oljeselskaper. Oljeboring og tjæresandutvinning fører til sterk forurensing av naturen.

Olja og gassen er ikke-fornybare ressurser som vil ta slutt innenfor en tidshorisont som vi allerede nå kan se. Den voldsomme, oljerettede ressursbruken presser til side annen norsk eksportindustri, innretter bruken av vannkrafta på oljenæringas behov, gjør det dyrt å bygge boliger og utvikle annen næringsvirksomhet, og styrer mye av norsk utdannings- og forskningspolitikk. Særlig i nord er oljeindustrien den største trusselen noensinne mot de store fornybare, maritime matressursene. Og aller viktigst: Den gjør Norge til en klimaversting og hindrer utvikling av alternative, fornybare energikilder, der Norge har naturlige forutsetninger for å kunne bli verdensledende. Slik politikken drives nå, vil det bli en katastrofe for norsk næringsvirksomhet og sysselsetting den dagen de svære oljeinvesteringene tar slutt.

Den norske storkapitalen og dens stat lever høyt på petroleumsutvinninga så lenge den varer. Arbeiderklassen i mange land kjemper for å avskaffe kapitalismen og i stedet utvikle en økonomisk verdensorden styrt av folks viktigste behov. I den fasen verden er i nå blir Norge en motpol i stedet for en medspiller i denne kampen i internasjonale, økonomiske fora. Norge har begynt å pøse svære beløp av Statens oppsparte formue inn i Det internasjonale pengefondet (IMF) sitt arbeid for å støtte opp om den internasjonale finanskapitalen i krisetider. Før jul 2011 kunngjorde statsminister Stoltenberg at Norge stilte 55 milliarder kroner i til disposisjon for IMF, og i februar 2012 ble det meldt om ytterligere milliardoverføringer.

Den økonomiske politikken i Norge framtrer som velordnet, mens den egentlig ikke er bærekraftig. Rødt arbeider for et allsidig produksjonsliv i Norge, der vi bruker deler av Oljefondet og retter næringspolitikken offensivt inn på å utvikle langsiktig, miljøvennlig næringsvirksomhet. På den måten kan norsk kompetanse og norske ressurser virkelig bli ei kraft i arbeidet for å hindre en klimakatastrofe. Da kan olje- og gassutvinninga bygges kraftig ned til et bærekraftig nivå som kan vedvare i hundrevis av år, og med sterkt reduserte utslipp av klimagasser. En slik satsing på framtidsretta utvikling av næringsvirksomhet og trygge arbeidsplasser kan ikke skje uten omfattende statlig innsats. Det er umulig å få slutt på profittstyringa av norske arbeidsplasser uten å si opp EØS-avtalen, slik at vi løsriver oss fra det kapitalens fellesskap som EU er. Verdens Handelsorganisasjon og GATS-avtalen er også redskaper for markedsmakta, og Norge bruker GATS for å presse gjennom liberalisering av næringssektorer i fattige land hvor norske selskaper har interesser.

Rødt er sterkt bekymret over utsiktene til at Oljefondet skal gå med i den internasjonale finanskapitalens sluk. Rødt går imot handlingsregelen, som skal hindre bruk av Oljefondet. Oljefondet bør brukes, men i en takt som fungerer fornuftig i økonomien. Vi vil bruke fondet som et aktivt redskap til å skape en annen og bedre verden. I Norge vil vi bruke fondet til framtidsretta formål, med særlig vekt på investering i infrastruktur og omstilling bort fra olje- og gassavhengighet og over mot en bærekraftig og fornybar framtid. Fondet skal også brukes til tiltak som kan styrke kampen som folk i andre land fører for å bygge opp sin egen bærekraftige framtid.

Rødt vil løsrive Norge fra den tette økonomiske, politiske og militære koplingen til USA – en kopling som er blitt enda sterkere etter at norsk økonomi ble en oljeøkonomi. Det betyr å nekte å delta i kriger omkring i verden. I 2008 var Norge verdens fjerde største våpeneksportør. Dette er en uakseptabel posisjon, som åpenbart ikke har framtida for seg. Vi vil arbeide for omstilling av norsk våpenindustri slik at kompetansen kan benyttes til fredelige formål.

Rødt mener at fagbevegelsen er en avgjørende kraft for å kunne presse fram en slik framtidsretta utvikling av norsk arbeids- og produksjonsliv. Det er arbeidsfolk som skaper verdiene i samfunnet. En sterk fagbevegelse som setter arbeiderklassens interesser først er nødvendig for å forsvare lønns- og arbeidsbetingelser som er oppnådd. Det er den som har drevet, og må drive, fram kampen for en velferdsstat med universelle velferdsordninger og et nytt, framtidsretta sosialistisk samfunn.

Rødt arbeider for:

    Å si opp EØS-avtalen og gjeninnføre en handelsavtale med EU.
    En aktiv næringspolitikk med sterkt statlig engasjement for utvikling av fornybare energikilder og allsidig næringsvirksomhet som ikke er rettet mot olje og gass.
    Sterk nedbygging av oljeutvinning til et nivå som er bærekraftig i hundrevis av år.
    Å opprettholde og videreutvikle eksportvirksomhet som ikke er petroleumsbasert.
    Bruk av Oljefondet til internasjonale prosjekter som fremmer arbeidsfolks kamp for ei framtidsretta, miljøvennlig næringsutvikling.
    Bruk av Oljefondet til å utvikle norsk infrastruktur og legge til rette for omlegging til et samfunn som har langsiktig bærekraft mht miljø og ressursbruk.
    At deler av Oljefondet settes av til et Nasjonalt Investeringsfond for å utvikle nye industriarbeidsplasser i fastlands-Norge.
    Å underlegge bank- og finansvesenet offentlig eierskap, styring og kontroll.

Bygg ut velferdsstaten og styrk kommuneøkonomien

På tross av at den norske staten er enestående rik, rettes det også i Norge kraftige angrep mot den delen av den offentlige sektor som kalles velferdsstaten, og der også kommunesektoren har svært viktige oppgaver. Den økonomiske krisa brukes til å presse fram nedskjæringer i offentlige budsjetter, og offentlige oppgaver legges ut til private slik at de får tilgang til nye markeder til sin tvangsmessige ekspansjon.

Rødt mener at kommunene og fylkeskommunene får beholde altfor lite av det innbyggerne betaler inn i form av skatter og avgifter. De fleste kommuner har mindre inntekter enn de burde hatt. Likevel skjer det sløsing i mange kommuner gjennom innleie av konsulenter, økt byråkrati på grunn av organisering etter bestiller-/utførermodellen og konkurranseutsetting. Sløsinga skjer også gjennom innføring av ulike former for liksom-markeder og prioritering av den politiske og administrative ledelsens prestisjeprosjekter.

Stadig flere steder innføres det såkalt parlamentarisme, som innebærer at kommunestyre og fylkesting avgir store deler av sin makt til et lite byråd eller fylkesråd, som ikke behøver å være folkevalgte. Dette betyr en voldsom maktkonsentrasjon, umyndiggjøring av de folkevalgte organene, dårligere innsyn, og et kostbart politisk byråkrati. De faglig ansatte i kommunen avskjæres fra å fremme sine faglige vurderinger, som i stedet farges politisk slik det passer byrådet eller fylkesrådet. Det er et stort tilbakeskritt med hensyn til demokrati, ressursbruk, og kvaliteten på viktige beslutninger.

Et annet stort tilbakeskritt var omgjøringen av sykehusene fra hovedsakelig fylkeskommunale institusjoner med kommunale budsjett- og regnskapsprinsipper til bedriftsøkonomisk styrte helseforetak.

Rødt mener det er viktig å motarbeide markedsinnrettinga av kommuner og fylkeskommuner. Rødt arbeider for å mobilisere innbyggerne i kommunene til protestaksjoner rettet inn mot kutt og mangelfull ivaretakelse av kommunens oppgaver. Vi vil fremme aksjoner og opprør rettet mot de trange statlige budsjettrammene.

I de fleste tilfeller er Rødt imot å selge ”arvesølv” for å lette på de økonomiske rammene til kommunens drift. Vi er imot å selge eierandeler i kraftselskaper, kollektivtransportselskaper, kinoer og annen form for tidligere tiders satsing på samfunnsmessig infrastruktur.

På statlig nivå er sykehusene, høyere utdanning og trygdesystemet eksempler på viktige områder av velferdsstaten. Her har det skjedd omfattende kutt, spesielt gjennom pensjonsreformen og den kraftige skvisen på sykehusene, både lokalt og sentralt. De samfunnsøkonomiske argumentene som er framført for disse reformene har ingen dekning i virkelighetens verden. Produktivitetsutviklinga gjør at det i dag skulle være grunnlag for en mye mer omfattende folketrygd enn da den ble innført i 1967. Selvsagt har Norge også god råd til å opprettholde og styrke kvaliteten på sykehusene, både lokalt og sentralt.

Rødt arbeider for:

    Å møte den økonomiske krisa med en aktiv motkonjukturpolitikk.
    Å styrke velferdsstaten og kommuneøkonomien, slik at folk sine velferdsbehov kan ivaretas.
    At boligsektoren på nytt blir en del av velferdsstatens virkefelt ved å gjenopprette boligsamvirket med prisregulering og storstilt kommunal bygging av utleieboliger til selvkost.
    Å stoppe og reversere markedsoffensiven på viktige områder det offentlige tradisjonelt har ivaretatt.
    Innføring av 6-timers normalarbeidsdag på stadig flere områder.
    At kommuner og fylkeskommuner skal få beholde mye mer av det som innbyggerne betaler i skatter og avgifter.
    Å styrke de statlige overføringene, spesielt til kommuner og fylkeskommuner med svakt skattegrunnlag.
    At kommunene vedtar budsjetter basert på befolkningas faktiske behov for tjenestetilbud.
    At kommunale bygninger til enhver tid skal være godt vedlikeholdt og gi gode arbeidsforhold. Lovfestede krav om generell tilgjengelighet/universell utforming må raskt innfris i alle offentlige bygg.
    Å innføre åpne budsjettprosesser og forsøk med deltakende budsjettering.
    Å avvikle bestiller-/utførermodellen og konkurranseutsetting i offentlig sektor.
    Å stanse privatisering og markedsretting av kommunesektoren og tilbakeføre tidligere privatiserte områder til kommunal drift.
    At politikerlønninger i kommunene fastsettes ut fra gjennomsnittslønn i KS-området.

Skattlegg de rike

Rødt vil ikke øke skattenivået for skatter og avgifter som betales av vanlige arbeidsfolk. Men vi vil skjerpe beskatninga vesentlig av høye inntekter og formuer og fjerne beskatninga av lave inntekter. Vi vil fjerne smutthull og ordninger som gjør at de rikeste i Norge i praksis betaler det de har lyst til i skatt.

Kommunene har i dag rett til å skrive ut eiendomsskatt. Hvis kommunal eiendomsskatt innrettes slik at den får en sosial profil, bl.a. ved hjelp av store bunnfradrag, kan en slik skatt være redskap for å styrke kommuneøkonomien. Hvis kommunene får friere beskatningsmuligheter vil det ikke gi en mer rettferdig inntektsfordeling mellom kommune og stat, men gjøre det enda lettere for statsråder og stortingsfolk, som sitter på en av verdens største pengesekker, å lene seg tilbake og la kommunestyrene tyne innbyggerne mer.

Gjennom mange år har det skjedd en omlegging fra skatt på inntekt og formue til skatt på forbruk. Skatt på forbruk rammer spesielt hardt de som har dårlig råd, fordi de må forbruke hele inntekten – og mer til. Selv med stort personlig forbruk vil de fleste rike bare forbruke en liten del av inntekten sin, og derfor er det gunstig for dem å beskatte forbruk i stedet for inntekt. Rødt vil avskaffe merverdiavgiften på tjenester og vanlige husholdningsvarer. Rødt er for avgifter på reklame. Avgifter kan også vurderes brukt for å fremme miljø- og helsepolitikk.

Rødt ser på egenandelene på hjemmetjenester, legehjelp m.m. som særskatt på sykdom, alderdom og funksjonshemming. Rødt vil derfor fjerne alle slike særskatter.

De etatene som krever inn skatt må styrkes, og innsatsen deres må rettes mot de rikes skattesnyteri.

Rødt arbeider for:

    At frikortgrensa økes til 2 G (ca. 160 000) slik at inntekter opp til 2 G ikke beskattes. Vi vil med dette også øke minstefradraget, og isteden skjerpe beskatninga av vesentlig høye inntekter og formuer.
    At også kapitalinntekt skal beskattes med toppskatt og trygdeavgift.
    At alle former for skjermingsfradrag fjernes på aksjeutbytte og annen kapitalinntekt.
    Å fjerne ”fritaksmetoden”, dvs. at aksjeselskapers aksjeinntekt er fritatt for skatt.
    Skjerpet beskatning av oljeselskaper. Ordningen med milliarder i skattegaver for å stimulere til leting må avvikles straks.
    At høyeste trinn på toppskatten skal ramme inntekt over 600 000 kroner, og at satsen økes fra 12 prosent til 25 prosent.
    100 % marginalskatt på inntekter over 1,5 millioner kroner.
    At fagforeningskontingent skal være fradragsberettiga fullt ut, uten beløpsbegrensning.
    Å fjerne bestemmelser og praksis som gir rikfolk mulighet til å sno seg unna formueskatt.
    Å beskatte aksje-, finans- og valutatransaksjoner med en liten avgift på alle slike transaksjoner. Det gir store inntekter og svekker samtidig grunnlaget for spekulasjon.
    Å fjerne merverdiavgiften på tjenester og matvarer.
    Å fjerne all særskatt på funksjonshemming, uførhet og sykdom (såkalte egenandeler).
    Innføring en liten skatt på all handel på Oslo børs. En slik dokumentavgift er enkel og billig å administrere i forhold til inntjening. Børsen i London har lenge hatt en tilsvarende avgift på 0,5.

Kapittel 2: Kvinnefrigjøring

Rødts mål er full kvinnefrigjøring. Likestilling mellom kjønnene er ikke nok. Vi ønsker å sprenge rammene for de trange kjønnsrollene og fjerne alle former for kvinneundertrykking. Kapitalismen er avhengig av kvinners underordning i familien og arbeidslivet. For å oppnå full kvinnefrigjøring er det nødvendig med et totalt brudd med det kapitalistiske systemet. Rødt går inn for tiltak som kan styrke kvinners stilling økonomisk, juridisk, politisk og ideologisk. Rødt vil forsvare de rettighetene kvinner har oppnådd.
For økonomisk selvstendighet

Rødt ser på kvinners økonomiske selvstendighet som ei forutsetning for kvinnefrigjøring. Familien er i dag en økonomisk grunnenhet og en del av samfunnets økonomiske basis. Fortsatt har kvinnene hovedansvar for omsorgsarbeidet i familien. Dyre barnehageplasser, kontantstøtta og for høye priser på SFO er eksempler på dette. Kvinner tilpasser ofte sin tilknytning til arbeidslivet til sin rolle i familien. Samfunnets kjernefamiliefokus er redusert, men fortsatt usynliggjøres og diskrimineres eneforsørgere, homofile og lesbiske familier og de som velger å bo alene.

Kvinnedominerte yrker lønnes dårligere enn mannsdominerte yrker, både i offentlig og privat sektor. Selv innen samme yrkesgruppe tjener menn ofte mer enn kvinner. Kvinner lønnes lavere enn menn fordi de er kvinner. Dette er uttrykk for maktforholdet mellom kjønnene, og er vevd inn i det kapitalistiske økonomiske systemet, der kvinners arbeidskraft har mindre verdi.

Rødt arbeider for:

    Kvinners økonomiske selvstendighet.
    Lovfesta rett til barnehage fra det tidspunktet foreldrene ønsker det.
    Gratis barnehager og skolefritidsordning.
    Å fjerne kontantstøtta.
    At barn skal slippe delt bosted ved samlivsbrudd hvis ikke begge foreldrene ønsker det.
    Å heve overgangsstønaden til eneforsørgere og utvide stønadsperioden.
    Å endre bidragsregler som skaper fattige kvinner og barn.
    6-timers normalarbeidsdag med full lønnskompensasjon.
    Å fjerne all lønnsdiskriminering knytta til kjønn.
    Å bekjempe lønnssystemer som fører til individuelle personlige tillegg.
    Egen kvinnepott fra regjering/Storting for å utjevne lønnsulikhetene.
    Å sikre at gravide ikke diskrimineres i arbeidslivet.
    At trygde- og pensjonsregler ikke skal virke diskriminerende for kvinner.
    8. mars som offentlig fridag.
    Likestilling av skift- og turnusarbeid.
    Garantiordninger som sikrer lavlønnsgrupper minst 95 % av gjennomsnittlig industriarbeiderlønn og garantiordninger som sikrer kvinnedominerte yrker 95 % av mannsdominerte yrker med tilsvarende utdanningsnivå.
    Samfunnsmessig ansvar for barn, syke og gamle.
    Styrke eneforsørgeres rettigheter.
    Å legge til rette for kollektive boformer.

Fødselspermisjon

Rødt ønsker å utvide fødselspermisjonen til 52 uker med full lønn. Mora skal sikres 3 uker før fødsel og 8 uker etter fødsel av helsemessige årsaker. I tillegg får begge foreldrene rett til 12 uker. Resten av permisjonen kan deles mellom mor, den andre forelderen eller annen omsorgsperson.

Rødt arbeider for:

    Selvstendig opptjening av fødselspenger for begge foreldre.
    At retten til foreldrepenger ved fødsel og adopsjon også skal gjelde for foreldre som mottar ulike trygdeordninger.

Selvbestemt abort

Siden 1978 har kvinner selv kunnet bestemme om de vil fullføre en påbegynt graviditet eller ikke. Abortloven har stor oppslutning, men allikevel er den utsatt for stadige angrep. Kvinner blir forsøkt påført skyld og skam, og helsepersonell kan reservere seg mot å foreta abortinngrep, og abortmotstanderne Amathea er faste rådgivere på mange sykehus. I tillegg må kvinner som ønsker abort etter tolvte uke, fortsatt møte for ei nemnd, som skal avgjøre om kvinna får lov til å ta abort eller ikke. Retten til selvbestemt abort er sentral i kvinners rett til å bestemme over egen kropp og eget liv. Abort er ikke et problem; det er de uønska svangerskapene som utgjør problemet.

Rødt arbeider for:

    Rett til selvbestemt abort inntil 16. svangerskapsuke.
    Jordmødre og helsesøstre skal ha samme rett som leger til å skrive ut p-piller.
    Midler til forskning på trygg og sikker prevensjon.
    Å overføre den offentlige støtta fra Amathea til helsestasjoner for ungdom.
    At egenandelen på sterilisering fjernes.
    Rett til medisinsk abort ved helsestasjon/lokalt legesenter med oppfølging av primærhelsetjeneste.
    Å oppheve reservasjonsretten for helsepersonell.

Slipp glede og kjærlighet løs

Seksuell frigjøring er frihet til seksuell utfoldelse uten skyld og skam, og uten frykt for vold og tvang. Gratis og lett tilgjengelig prevensjon og retten til selvbestemt abort er grunnleggende forutsetninger. Rødt ønsker mellommenneskelige og samfunnsmessige forhold der seksualitet verken er tabubelagt, syndig eller kommersialisert, men anerkjent som en viktig del av tilværelsen. Ingen har imidlertid rett til å bli tilfredsstilt av andre under trussel om straff, eller mot betaling eller belønning.

Rødt arbeider for:

    Å bekjempe puritanisme, tabuer og moralisme i debatten om seksualitet.
    Å bekjempe porno.
    Obligatoriske temauker på skolene med fokus på god seksualitet og grensesetting, samt informasjon om seksuelle overgrep og om hvor man kan få hjelp.

Knus skjønnhetstyranniet

Rødt går imot propaganda som sier at bare kvinner som likner reklamebilder er pene. Trange kjønnsroller og umenneskelige kroppsideal er ødeleggende for folks selvbilde og helse. Mediene må slutte å fremme ”skjønnhets”-industriens interesser.

Rødt arbeider for:

    Å anmelde kvinnediskriminerende reklame.
    Holdningskampanjer i skolen om ungdoms forhold til kjønn, kropp og seksualitet.
    Forebyggende tiltak mot spiseforstyrrelser.
    Å kreve opprettelse av avdelinger med spesialkompetanse på behandling av spiseforstyrrelser i sykehus over hele landet.
    At mediene ikke reduserer kvinner til kropp, og ikke bruker avkledde kropper i salgsøyemed.
    At alle manipulerte bilder, også i annonser, må merkes.

Bekjemp menns vold mot kvinner

Menns vold mot kvinner er uttrykk for den maktubalansen som finnes mellom kjønnene i samfunnet, og er et alvorlig samfunnsproblem. Volden begrenser og ødelegger kvinners liv, og hindrer kvinners fulle deltakelse i samfunnet. Arbeid mot menns vold mot kvinner må ha et allsidig perspektiv: rettslig, sosialt, økonomisk og helserelatert. Rødt har nulltoleranse overfor menns vold mot kvinner. Menn må involvere seg og ta ansvar for menns vold mot kvinner.

Bare en liten del av vold og voldtektssaker mot kvinner blir anmeldt. Blant de sakene som blir anmeldt, er henleggelsesprosenten høy, og bare 10 prosent blir domfelte. Politiet og rettsvesenet trenger å øke kompetansen på, og kunnskap om, vold mot kvinner. Rettssikkerheten til kvinner og barn i volds- og overgrepssaker er for dårlig.

Rødt arbeider for:
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
