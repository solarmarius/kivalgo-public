
Oslo, den 5. september 2000
Annelise Høegh, Høyres helsepolitiske talskvinne:
Fastlegeordningen må tilbake til Stortinget
Helseminister Tore Tønne må komme tilbake til Stortinget med en ny sak om fastlegeordningen. Stortinget må nå få ta stilling til den praktiske gjennomføringen av ordningen. Høyre stemte i vår mot da flertallet vedtok en ren fullmaktslov som fratok Stortinget innflytelse over innholdet i ordningen, som skulle fastsettes i forskrifter etter forhandlinger med kommunene og Legeforeningen. Bruddet i forhandlingene mellom Staten, Kommunenes Sentralforbund og Legeforeningen om fastlegeordningen kommer ikke overraskende og bekrefter Høyres innvendinger.
Det er vel kjent at skepsisen mot ordningen er utbredt blant allmennlegene, som frykter byråkratisk detaljstyring og uforsvarlig lange pasientlister. Når en fastlegeordning har virket positivt i land som Danmark og Storbritannia er det nettopp fordi man har gitt legene frihet og latt være å detaljregulere deres arbeidssituasjon.
Høyre mener fastlegeordningen bør utsettes til legedekningen gjør det mulig å innføre dette som en forsvarlig ordning i hele landet. Pasientene er ikke tjent med en fastlegeordning som pålegger legene uforsvarlig store pasientlister, og slik gir et dårligere tilbud til den enkelte pasient. Fastlegeordningen fremstår i dag som en forhastet og unødvendig reform. I sentrale strøk har de fleste som ønsker det tilgang til fast lege, mens fastlegeordningen ikke vil skaffe nye leger til utkantstrøk hvor dårlig legedekning gir befolkningen et usikkert og ustabilt tilbud. Høyre frykter at en fastlegeordning som trer store pasientlister ned over legene vil forsterke legeflukten fra distriktene.
