
Pressekonferanse,8. september 1997
Jan Petersen
Utfordring til Bondevik
om regjeringssamarbeid
Bondevik har nøkkelen til å få etablert et troverdig borgerlig regjeringsalternativ. Han vet godt hvor vi står: Høyre hverken kan eller vil støtte noe alternativ som fører Lahnsteins og Lundteigens Senterparti inn i regjeringskontorene. Hvis Bondevik velger å holde fast på at Sp skal inn i regjeringen, ja da velger han i realiteten en fortsatt Ap-regjering.
30 % av velgerne - m.a.o. et klart flertall av borgerlige velgere - ønsker en regjering av H, KrF og V, det alternativ som også Høyre anbefaler. Det er åpenbart at dette alternativ ville få enda større slagkraft og at det ville skape ny dynamikk i valgkampen hvis Bondevik og Sponheim allerede før valget støttet opp om det alternativ som flertallet av borgerlige velgere ønsker.
Det burde være et alvorlig varsko til Bondevik og Sponheim at hele 73 % av velgerne ifølge VGs måling igår nå tror at Ap kommer til å fortsette. Velgerne skjønner det disse to nekter å innrømme: Det blir ingen handlekraftig borgerlig regjering uten Høyre. Nøkkelen ligger hos Bondevik.
