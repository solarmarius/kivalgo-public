
12. oktober 1999
Høyres Stortingsgruppe
------------------------------------------------------------------------------------------------------------------
Utdrag fra Jan Petersens hovedinnlegg i trontaledebatten
I fjor på denne tiden var det alvorlig uro om norsk økonomi. De ikke-sosialistiske partiene arbeidet seg frem til et budsjett som alle fikk del i og som ble et vesentlig bidrag til ro og til at renten er på vei ned og prisstigningen lavere. Ja, dette budsjettet har vært så vellykket at regjeringen ustanselig har rost seg av det. Budsjettpartnerne fra i fjor ble et vinnerlag. Det er en høyst særpregen form for logikk når regjeringspartiene mener at dette vellykkede resultat tilsier at de skifter partner.
På den måten skuffer regjeringspartiene borgerlige velgere og som om dette ikke er nok: Skulle frieriet mislykkes regner de uten videre med at Høyre og Fremskrittspartiet skal stille opp  nok en gang. Blokkuavhengigheten kunne ha en slags mening hvis det etablerte et flertall for forskjellige saker med forskjellige partnere. Men regjeringens ønske er åpenbart å ha forskjellige partnere i samme saker. Slik blir det ikke langsiktighet av.
Når nettopp et nytt årtusen burde inspirere til langsiktig tenkning, blir det større og større tvil om hvilken vei regjeringen ønsker å ta landet.
En forutsetning for å mestre morgendagens utfordringer er kunnskap. Når skole og utdannelse ble den siste valgkamps store sak er det fordi folk vet at vi på dette område ikke er gode nok. Selvsagt er mye bra i norsk skole, men det holder ikke at det ikke er mer enn bra. Vi må ha som ambisjon å være blant de aller beste. Jeg undrer meg sant å si over regjeringens holdning. De vil så gjerne gjøre noe, men de vil ikke gjøre det nå. De betrakter skole som et slags velferdsgode som får vente til det når opp i prioritet. Dette kan bli en dyr misforståelse. Kunnskap er ikke et velferdsgode, det er selve forutsetningen for at det norske velferdssamfunnet skal være et trygt samfunn i de årene som kommer. Uten en høy kunnskapsbase, vil vi bli slått ut i fremtidens konkurranse. Problemene i norsk skole er der nå og må løses nå. Og tegnene er tydelig for de som vil se: 15  20% av de som går ut av ungdomsskolen kan ikke lese og skrive skikkelig, og er derfor funksjonelle analfabeter, matematikkunnskapene er altfor dårlige for de som melder seg til høyskole- og universitetsutdannelse og lærerrekrutteringen er på vei inn i en krise. Vi er sent nok ute som det er.
Bortsett fra at den store oppmerksomheten om skole og utdannelse er det ett inntrykk som sitter igjen etter valgkampmøtene denne høsten: Kravet om veibygging. Jeg fikk faktisk til gode å være på et foredragsmøte uten at et konkret krav ble reist.
Vi er allerede betydelig på etterskudd i forhold til det regjeringspartiene var med på å love foran siste stortingsvalg og ingen bedring er i sikte med det forslag til statsbudsjett som nå er fremlagt. Enigheten med Arbeiderpartiet kommer ikke til å hjelpe og Norge vil sakke akterut i konkurransen med land som tar bedre var på sine transportsystemer enn det vi gjør.
Kampen om kapital blir en av Norges viktigste utfordringer i de kommende år. Taper vi den taper vi også vekstkraft og fremtidige arbeidsplasser. Det er grunn til å frykte at budsjettenighet mellom regjeringen og Arbeiderpartiet vil gjøre det ytterligere vanskeligere å vinne denne kampen. Når enda 2 milliarder kroner skal hentes inn i økte skatter er det fare for at det er bedriftene  og kanskje særlig de hvor enkeltmennesket har satset og skapt arbeidsplasser  som må punge ut. Det som virkelig skaper forskjeller er når noen ikke får arbeid.
Energisektoren er kanskje det området der Norge fra naturens side er best utstyrt.
Vi skulle jo forvente at Regjeringen prioriterte disse spørsmålene høyt; at den hadde en offensiv strategi for å utnytte de norske energiressursene og jobbet intenst for å påvirke rammebetingelsene på det europeiske energimarkedet. Men isteden klamrer Regjeringen seg til fortidens løsninger. Resultatet av Regjeringens nei til gasskraftverk kan bli at Norge blir hektet av utviklingen og om få år importerer elektrisitet fra nederlandske gasskraftverk som får gassen sin i rør fra Norge.
