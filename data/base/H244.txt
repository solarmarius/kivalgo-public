
Stortinget, 19. november
Pressemelding fra Jan Petersen, Høyres leder
Jan Petersen ny formann i politisk komité i NATOs parlamentarikerforsamling
Høyres leder Jan Petersen er valgt som formann i Den politiske komité i Den nordatlantiske forsamling (NATOs parlamentarikerforsamling) under forsamlingens sesjon i Paris denne uken. Petersen etterfølger Gerald Solomon, som er medlem av Representantenes Hus i USA.
Petersen uttaler at opptak av nye medlemmer i NATO blir en av de viktigste oppgavene for Alliansen i tiden fremover. Utvidelsesavtalene skal, når de er ferdigforhandlet og underskrevet av alle parter, godkjennes i alle NATO-landenes parlamenter. I den sammenheng vil Den nordatlantiske forsamling kunne spille en viktig rolle som et nettverk for politikere i NATO-landene som har utenriks- og sikkerhetspolitikk som sitt spesialområde.
Petersen har lenge vært aktiv i Den nordatlantiske forsamling, og han har deltatt aktivt i arbeidet med å knytte forbindelse mellom parlamentene i NATO-landene og i de nye demokratiene i den tidligere Warzawa-pakten - et arbeid forsamlingen har lagt stor vekt på i mange år. Petersen fremla i Paris en rapport om sentrale sikkerhetspolitiske problemstillinger og NATOs svar på disse. NATO-utvidelsen sto sentralt på agendaen.
Flere av de sentral- og øst-europeiske søkerlandene har allerede kommet langt i å møte de krav til reformer i sivil og militær struktur som er nødvendig for å bli medlem av Alliansen. I et resolusjonsforslag foreslår Petersen at NATO tidlig i 1997 inviterer de søkerlandene som har kommet lengst i dette arbeidet til å starte medlemskapsforhandlinger med sikte på NATO-medlemskap. President Clinton har foreslått at 1999, året for Alliansens 50-års jubileum, bør være siktemålet for opptak av nye medlemmer. -Dette bør også den norske regjeringen arbeide aktivt for å realisere, uttaler Petersen.
Petersen understreker viktigheten av at det nå ikke trekkes noen skiller mellom de land som blir medlem av NATO i første omgang og andre demokratiske land i Europa som ønsker å bli med i Alliansen. -Ettersom vi legger vekt på at NATO-utvidelse bidrar til stabilitet og sikkerhet og ikke er rettet mot noen stater, så bør døren være like åpen for Vilnius, Riga og Tallinn som for Warzawa, sier Petersen.
I sin rapport til Den nordatlantiske forsamling slår Petersen fast at NATO har løst oppgaven sin i Bosnia på en måte som styrker Alliansens troverdighet. -Freden er imidlertid ikke sikret i Bosnia. Det er derfor nødvendig med et fortsatt engasjement fra NATO og det internasjonale miljø, sier Petersen.
NATOs implementeringsstyrke for fredsavtalen, IFOR, vil nå bli erstattet med en ny styrke som skal sikre stabilitet i området. -Norske menn og kvinner har gjort en utmerket innsats i IFOR, og det ventes at Norge, sammen med andre NATO- og Partnerland, fortsetter sitt engasjement i den nye stabiliseringsstyrken, avslutter Petersen.
