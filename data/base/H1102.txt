
25. februar 2000
Høyres Stortingsgruppe
Per-Kristian Foss
------------------------------------------------------------------------------------------------------------------
Gasskraft - Nei til nytt statlig subsidiesluk
Høyre avviser Sentrumspartienes forslag om å innføre nye massive subsidieordninger for å drive frem CO2-frie gasskraftverk. Energi og miljøkomiteen har i dag fått et anslag fra Miljø- og energidepartementet om kostnadene ved Regjeringspartienes tiltakspakke. Forslagene vil innebære subsidier på 7 til 10 mrd kr. over en femårsperiode.
Dette er forferdelig sløsing med offentlige milder sier Per-Kristian Foss i en kommentar, og fortsetter:
Det er meningsløs energipolitikk å subsidiere en ikke-fornybar ressurs som gasskraft med milliardbeløp, når en fornybar energikilde som f. eks. vannkraft ikke har noen subsidier, og vindkraft bare får for investeringsavgift og beskjedne tilskudd.
Disse midlene kunne gitt mangedobbel miljøeffekt dersom de var brukt annerledes.
Økonomisk er det meningsløst å innføre en så stor subsidie på energiproduksjon som skal være en overskuddsnæring i Norge.
Høyre vil heller ikke støtte innføringen av kvoter i Norge før internasjonale ordninger er på plass, fordi det vil gi Norsk industri unødvendig høye kostnader før 2008.
I tillegg kan ikke departementet gi noen garantier for at ordningen ikke er i strid med EØS-regelverket.
Departementet bekrefter også at avgiftsfritakene som sentrumspartiene foreslår ikke er gjennomførbare og at det må bli rene subsidieordninger. Dette bekrefter bare at forslagene er hastverksarbeid avslutter Foss
