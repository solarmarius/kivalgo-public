
Pressemelding, Høyres Stortingsgruppe, 14. oktober 1997
Kristin Krohn Devold (H)
Ingen satsing mot hverdagskriminaliteten
Statsbudsjettet for 1998 viser at Arbeiderpartiregjeringen har lært av sine feil, sier Kristin Krohn Devold. De nødvendige påplussinger som en samlet opposisjon med Høyre i spissen sørget for i vår er videreført. Men dette medfører bare at innsatsen opprettholdes på 1996 nivået, og det gjenstår ennå å se om disse bevilgningene er tilstrekkelig til å opprettholde dagens innsats, fortsetter Devold.
Høyre ønsker å prioritere en økt innsats mot innbrudd, tyveri og andre typer vinningskriminalitet. Siden dette ikke er blant Regjeringens prioriterte områder vil det være behov for økte rammer, understreker Devold.
Regjeringen har heller ikke fremmet noen forslag for å frigjøre politiets ressurser til å konsentrere seg om kjerneoppgavene etterforskning og patruljering. Høyre vil derimot ansette mer kontorpersonale og utsette tjenester som transport, forvaring og fremstilling til private for å frigjøre politifaglig personell.
Videre er det skuffende at ledelsen i Justisdepartementet fortsatt synes å være lammet av beslutningsvegring og lite fremdrift i viktige saker, som meldingen om offentlighet i forvaltningen og meldingen om straffereaksjoner (kriminalomsorgsmeldingen). Dette er saker som har vært varslet i flere år, og som gjør at viktige premisser for arbeidet i Justiskomiteen mangler, påpeker Devold.
