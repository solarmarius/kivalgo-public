
Created with an evaluation copy of Aspose.Words. To remove all limitations, you can use Free Temporary License https://products.aspose.com/words/temporary-license/

DET LIBERALE FOLKEPARTIET

Handlingsprogram for
Det Liberale Folkepartiet
for stortingsvalgperioden 1981-85. Vedtatt på DLF's landsmøte 27.-29. mars 1981.

Partiets grunnsyn


Det Liberale Folkepartiet bygger sitt arbeid på kristne og nasjonale verdier og på våre vestlige demokratiske tradisjoner. Nasjonalt og internasjonalt bygger partiet på FN's menneskerettighetserklæring og ser denne som en ledetråd for hele partiets virksomhet. 
     Partiet hevder toleranse overfor ulike livssyn og vil utvikle samfunnet på sosial-liberal grunn. 
Vår sosiale utfordring er omsorgen for det enkelte menneske. Det er vår oppgave å hindre at den enkeltes frihet, liv og helse blir krenket av andre. Særlig er vi opptatt av de ressurssvake og underpriviligerte grupper, krav om rettferd og likeverd.
     Det grunnleggende motiv er: Økt menneskeverd.
Vår liberale utfordring er å la mennesket få gjøre bruk av sine grunnleggende rettigheter og gjennom fri utfoldelse få utvikle det beste i seg selv. Mangfold i valg av livsmuligheter gir det beste grunnlag for fellesskap med andre. 
     DLF's mål er å løse nye utbygningsoppgaver med sikte på en mer sosial og geografisk rettferdig fordeling av samfunnets goder. DLF vil føre en politikk som tar hensyn til en balansert utnytting av våre ressurser. 
     DLF's arbeid sikter også mot rettferd og fred i verdenssamfunnet, mot internasjonal solidaritet og forpliktende samarbeid mellom nasjonene. 
     DLF ser på seg selv som partiet i sentrum av norsk politikk. 
     Vi er ikke villige til å akseptere patentløsninger, enten de er sosialistiske, kapitalistiske eller populistiske. Vi er ikke villig til å velge mellom verdiene frihet, likhet og fellesskap. Vi tar sikte på å forene disse verdiene slik at resultatet blir et spennende og mangfoldig samfunn. 
     Vi står uavhengig av særinteresser og kan dermed også sette mennesket i sentrum for vår politikk. 
     DLF sier nei til et sosialistisk og sentralstyrt samfunn. DLF vil som sitt alternativ fordele makt og ansvar og vil bekjempe offentlig og privat maktkonsentrasjon. 
     DLF tar også avstand fra den konservative ideologi. Som sosialliberalere kan vi aldri være tilfreds med det bestående samfunn. DLF vil arbeide for reformer som fjerner mangler og urettferdigheter i menneskenes livsvilkår. 
     DLF markerer følgelig avstand både til sosialismen og konservatismen. Partiet vil samarbeide med ulike politiske grupperinger til beste for enkeltmennesket og samfunnet, uavhengig av den to-deling som er oppstått i norsk politikk. DLF finner en slik to-deling uheldig og skadelig for vårt demokrati. 
     DLF har derfor en viktig oppgave som brobygger i politikken med utgangspunkt i et sosial-liberalt samfunnssyn. 


Fornyelse av demokratiet
I Norge har de demokratiske idealer solid tradisjon og sterk oppslutning i folket. DLF mener at vår styreform fortsatt har mangler, og det gjenstår å gjøre demokratiet til en levende livsform. 
     Symptomer på at ikke alt er som det bør være ser vi i en snever rekruttering til politiske verv, økende avstand mellom velgere og folkevalgte, bruk av «partipisk», økende oppslutning om utenomparlamentariske grupper og sivil ulydighet. DLF's mål er å endre det politiske system ved å fordele makt. Slik kan flere få en reell mulighet til å påvirke det samfunnet de lever i og de beslutninger som fattes. 

DLF vil
-  forenkle det administrative apparat i stat, fylke og kommune. 
-  innføre en rettferdig valgordning med utjamningsmandater og uten sperregrenser. Inntil Stortinget er villig til å godta en slik ordning, bør det innføres endringer i selve valgloven som kan bidra til større rettferdighet. Dette kan bl.a. skje ved et lavere første delingstall ved mandatutregningen eller innføring av adgang til listeforbund mellom
ulike partier.
-  at folkevalgte organer på et tidlig stadium i beslutningsprosessen skal invitere til åpne høringer. 
-  at saker, som berører den enkelte eller grendelag i forbindelse med kommunale vedtak, legges fram for disse til uttalelse før det blir fattet vedtak. 
-  at saker av avgjørende betydning for nasjonen legges fram til rådgivende folkeavstemning etter Stortingets bestemmelse. 
-  åpne for direkte valgte bydels- og grendeutvalg i de kommuner der det er ønskelig med slike utvalg. Ved valget må også upolitiske foreninger kunne stille liste.
-  åpne formannskapsmøtene, bygningsrådets møter og fylkesutvalgsmøtene for presse og publikum.
-  at stat, fylke og kommune skal føre en personalpolitikk basert på faglige og personlige kvalifikasjoner uavhengig av partipolitiske standpunkter.


Helse- og sosialpolitikk
Problemene innen helseomsorgen er den største helse- og sosialpolitiske utfordring i 1980-årene. DLF ser det som en hovedoppgave å fortsette kampen for at minstepensjonistene skal komme opp på et forsvarlig inntektsnivå. 
     Vi vil arbeide for å få fastslått ved lov at minstepensjonistene og andre trygdede skal likestilles med vanlige lønnstakere. Med dette menes at trygdeytelsene blir regulert i forhold til gjennomsnittlig industriarbeiderlønn, på samme måte som for jordbruket.
     Med utgangspunkt i DLF's krav fra 1977 om å heve minstepensjonen til kr. 30.000 på årsbasis, må vårt krav nå gå ut på en økning til 50 prosent av gjennomsnittlig industriarbeiderlønn - 36.000 1981-kroner.
     DLF ser dette som et rimelig krav om rettferdighet og likeverd. DLF vil samtidig styrke folketrygdfondet ved ekstraordinære premieinnbetalinger.

Pasientombud
Misbruk av langtidspasienters trygdemidler og uheldige forhold ellers, som er avdekket innen helsesektoren, har gjort det nødvendig å ivareta pasientenes interesser i større grad. DLF vil derfor også gå inn for å få opprettet en egen pasientombudsordning. Gjennom denne må sykehus- og pleiepasienter kunne sikres den hjelp og det rettsvern de har krav på. 

Nødvendig samarbeid
Krisen i eldre- og pasientomsorgen vil bli stadig verre i årene framover dersom det ikke blir satt inn effektive og hurtigvirkende tiltak som kan rette på situasjonen. Et nærmere samarbeid mellom hjemmesykepleien, hjemmehjelpsordningen og sykehusene vil her være helt nødvendig. Den totale kapasitet må bygges gradvis ut, samtidig som det må skje en planmessig utbygging av primærhelsetjenesten og av alders- og sykehjem. Dette forutsetter igjen et samarbeid mellom helsemyndighetene i fylke og kommune og fagpersonell tilknyttet eldre- og pasientomsorgen. 

Krisesentre
DLF erkjenner at vold innenfor familien er et alvorlig samfunnsmessig problem. Staten må være villig til å påta seg det økonomiske ansvar for driften av nødvendige hjelpetiltak, f.eks. ved å opprette krisesentre for kvinner og menn. 

Forebyggende tiltak
DLF vil legge hovedvekten på det forebyggende arbeid, særlig med tanke på de eldre. 
     DLF mener videre at søkelyset må rettes mot sammenhengen mellom helse- og samfunnsstruktur. Det må forhindres at helseomsorgen blir symptombehandlende i stedenfor å være forebyggende . 

Primærhelsetjenesten
Som en videre målsetting vil DLF arbeide for at primærhelsetjenesten blir styrket. Dette vil kreve store økonomiske løft fra kommunenes side. DLF vil derfor gå inn for at Folketrygden, staten og kommunene skal inngå et forpliktende samarbeid slik at vi får en geografisk rettferdig fordeling av allmenlegetjenesten. 

     DLF vil
-  opprette kommunale legestillinger som en videre utbygging av bydelslegeordningen. 
-  arbeide for en kombinasjon av kommunal og privat legetjeneste . 
-  opprette egne helse- og legesentre innen kommunene. 
-  bygge ut hjemmesykepleien og hjemmehjelptjenesten . 
-  styrke distriktslegetjenesten og sikre en bedre fordeling av spesialister. 
-  opprette helsekontroll for hjemmearbeidende, eldre og uføre . 
-  utbygge et tilfredsstillende tannhelsetilbud for klienter i institusjoner og for eldre og uføre. 
-  reise krav om en effektivisering av trygdesystemet ved rasjonalisering innen Rikstrygdeverket slik at sakene kan gjøres raskere unna, bl.a. ved å la de lokale trygdekontor få ansvar for utregningen av poengene for tilleggsytelser på bakgrunn av tilgjengelige oppgaver fra ligningskontorene. 
-  reise krav om nødvendig bemanning ved trygdekontorene for å få unna de økende saksbunker. Det må settes tidsfrister for saksbehandlingen. 
-  plassere sykehjemmene der behovet er størst i forhold til antallet eldre og uføre og føre ansvaret for disse tilbake til kommunene. 
-  kreve at Stortinget følger opp med bevilgninger til helseomsorgen i samsvar med de vedtak som blir gjort. 
-  reise krav om at inntektsreguleringer og kostnadsøkende lovvedtak følges opp med bevilgninger til nødvendige nye stillinger i helsesektoren. 
-  utvide kapasiteten ved våre utdanningssteder for helsepersonell. 
-  gå inn for offentlig dekning av mellomlegg ved legebesøk for økonomisk vanskeligstilte pasienter slik at ingen hindres i å søke lege av økonomiske grunner. 
-  gå inn for at alle grupper trygdede kommer inn under samme honnørbillett-system. 
-  gå inn for at forebyggende helseopplysningsarbeid intensiveres.
-  gå inn for utbygging av det oppsøkende arbeid blant alkoholikere og narkomane i alle aldersgrupper. 
-  styrke ettervernet for rusgiftmisbrukere og kriminelle. 

Prostitusjon
DLF ser på den økende prostitusjonen som et symptom på samfunnsmessige skjevheter og en nedvurdering av mennesker. Det er et problem som svært ofte henger sammen med misbruk av rusmidler. 
DLF vil motarbeide prostitusjonen ved å:
-  forby blad, film o.l. der kvinnen blir fremstilt som salgsvare. 
-  gjennomføre en kriminalisering av kundeforholdet. 

Bekjempelse av rusgiftmisbruk
-  hindre omsetning av narkotika ved å styrke politiets narkotikaavdelinger og tolletaten, og ved å innføre strenge straffer for innførsel og omsetning av narkotiske midler. 
-  forebygge misbruk av rusmidler ved å intensivere opplysningsarbeidet om skadevirkninger. 
-  utvikle hjelpeapparatet og ettervernet for alkoholikere og narkomane. 
-  styrke uteseksjonene i de større kommunene. 
-  gjøre bruk av tvangsmidler i rehabiliteringsarbeidet når det er fare for den narkomanes liv og helse, eller for skade på andre. 
-  føre en pris- og skjenkepolitikk som kan virke dempende på det totale alkoholkonsum. 
-  støtte utbygningen av kollektiver som en del av behandlings- og utdanningstilbudet. 


FAMILIEN I SAMFUNNET
DLF vil skape et samfunn hvor mennesker kan føle omsorg og ansvar for hverandre og oppleve felles trygghet. Et slikt samfunn blir best ivaretatt gjennom varige familiebånd, som sikrer at hver enkelt innen familien tar del i fellesskapet. 
     Målet for DLF er å gi det enkelte menneske og den enkelte familie muligheter til et aktivt familieliv og til å bestemme over sin egen livssituasjon.
     Vårt sosial-liberale grunnsyn inkluderer alle mennesker i en familiesammenheng. Familien må kunne variere fritt i aldersgrupper og antall: foreldre og barn, mor og far med barn to eller flere voksne, enslige eller flergenerasjonsgrupper. 

Hjem og arbeid
Retten til arbeid er grunnlovsfestet og gjelder for alle, DLF vil kjempe for at denne retten følges opp i praktisk politikk, slik at alle kan sikres et meningsfullt arbeid - også de som bare har begrenset arbeidsevne. Den enkelte arbeidstaker må samtidig ha mulighet til å delta i familieliv og samfunnsliv ellers. 
     For å nå disse målene går DLF inn for: 
-  en generell nedkorting av arbeidstiden i stedet for økt ferie. Det vil gi både kvinner og menn større mulighet til sammen å løse oppgaver både i arbeidslivet, hjemmet og samfunnet. 
-  at omsorgsarbeid for barn og andre må gi mulighet for deltidsarbeid slik at det blir lettere å kombinere arbeid med familieliv. 
-  at det opprettes deltidsstillinger eller stillinger med nedkortet arbeidstid for de som ønsker det. 
-  at deltidsarbeid blir gitt samme lønns- og arbeidsmessige betingelser som annet arbeid slik at det blir et reelt alternativ for begge kjønn. 
-  at omsorgsarbeidet i hjemmet blir sett på som et eget yrke med de samme samfunnsmessige fordeler som andre yrker. 
-  at omsorgslønn ytes til alle som har omsorgsoppgaver for barn, eldre og syke. Som andre yrkesutøvere må de ha rett til sykepenger og rett til opptjening av poeng til folketrygden. 
-  rett til hjemmehjelp ved sykdom. 
-  at omsorgslønnen må gjelde egen innsats og ikke være avhengig av ektefelles lønn. 
-  at omsorgsarbeidet må gi grunnlag for ansiennitetsopptjening ved overgang til andre yrker. Permisjon som gis av omsorgsgrunner må uansett yrke gi rett til opptjening av ansiennitet. 

Likestilling
DLF vil gjennom politisk skolering, bevisstgjøring, økt utdannelse, endring av kjønnsrollemønstret bidra til å rette på den altfor svake kvinnerepresentasjon i de folkevalgte organer. Inntil dette er oppnådd må kvotering være et virkemiddel til å oppnå lik fordeling. 
     DLF går derfor inn for bruk av kjønnskvotering i arbeidslivet, skolen og det politiske liv. 

Eldres integrasjon
De kommunale hjemmehjelpsordningene må bygges ut slik at de eldre kan få bo i sine hjem så lenge som mulig. Det må samtidig sørges for tilstrekkelig med sykehjemsplasser for alle som trenger pleie i institusjon. Forholdene må legges tilrette for bygging av generasjonsboliger.
DLF vil arbeide for:
-  at det bevisst blir tatt sikte på å skape et positivt syn på de eldres plass i samfunnet.
-  at eldre skal gis mulighet til deltidsarbeid og at lønn for slikt arbeid får et høyere skattefritt fradrag enn i dag.
-  at det blir en bedre samordning av pensjonsytelser slik at ingen risikerer å gå ned i pensjon.
-  at det opprettes flere aktivitetssentre for de eldre.
-  at det gjennom eldresentraler og sosialkontorene gis mulighet til at eldre kan få hjelpe andre eldre som er sengeliggende, eller på annen måte trenger hjelp.

Integrasjon av funksjonshemmede
Det må etableres ulike arbeidstilbud for de forskjellige grupper yrkesvalghemmede. Adgangen til det ordinære arbeidsmarked for de yrkesvalghemmede bør evt. lettes ved kvoteordninger. Disse kvoteordningene må medføre plikt for bedrifter og institusjoner til å sysselsette yrkesvalghemmede - eventuelt med statlig støtte .
DLF vil arbeide for:
-  at det skaffes til veie flere boliger for funksjonshemmede i den ordinære boligmasse, spesielt innredet og utstyrt for dette formål.
-  at eldre offentlige bygninger, på samme måte som nyopprettede, tilpasses rullestolbrukere og andre funksjonshemmede. De må sikres transporttilbud basert på statlig støtte.
-  at utformingen av det fysiske miljø i størst mulig grad skjer med tanke på at det også skal imøtekomme de bevegelseshemmedes behov. Målet må være at de skal bli i stand til best mulig å kunne hjelpe seg selv.

Svangerskap og abort
DLF vil rette søkelyset mot de forhold som er årsak til at kvinner søker abort.
     DLF vil arbeide for:
-  et mer barnevennlig samfunn der den gravide kan føle seg trygg på å få hjelp og støtte når barnet er født.
-  et samfunn der bomiljø og arbeidsliv er innrettet også ut fra barnets behov.
-  et samfunn der forholdene er lagt slik til rette at det skal være lett både å ha barn og å være barn.
     DLF vil arbeide for å motvirke uønskede svangerskap gjennom holdningsskapende tiltak, prevensjonsopplysning og samlivslære i hjem, skole og samfunn. De unge må oppdras til å ta ansvar for seg selv og andre. Abort er en vond og tragisk slutt på et svangerskap og må alltid ses som en nødløsning.
     DLF går inn for å beholde hovedtrekkene i den nåværende 
abortlov, forutsatt at rådgivningstjeneste og andre hjelpetiltak bygges videre ut. Ved uønsket svangerskap må både den gravide og barnefaren sikres full oversikt over sine valgmuligheter, før endelig beslutning blir tatt. Det dreier seg her om en samvittighetssak som den gravide selv må ta ansvaret for. Målet må allikevel alltid være å begrense tallet på aborter så langt som råd.

Skilsmisse og foreldreansvar
DLF vil i sin familiepolitikk legge avgjørende vekt på å styrke familiebåndene og skjerpe ansvarsfølelsen hos foreldre overfor seg selv og barna, slik at tallet på oppløste familier reduseres vesentlig. 
     Hensynet til barnet må avgjøre hvem som skal ha foreldreretten ved skilsmisse, og mannen må være fullt ut likestillet med kvinnen. Ordninger må også finnes slik at en skilsmisse ikke rammer den ene av partene ekstra hardt. 

Barnehager
Barnehagene skal først og fremst være et pedagogisk tilbud for barna. I tillegg til funksjonshemmede bør likevel enslige forsørgere av mindreårige og unge familier i etableringsfasen ha prioritet ved tildeling av barnehageplass. Barnas foreldre bør etter evne betale en del av kostnadene ved å ha barn i barnehage. På lengre sikt, når behovet er dekket, bør foreldrebetalingen gradvis bortfalle. 
DLF vil arbeide for: 
-  å øke utbyggingstakten for barnehager. 
-  en desentralisert utbygging slik at tettsteder og bydeler kan bli mest mulig selvforsynt med barnehageplasser. 
-  et variert barnehagetilbud med særlig vekt på familiebarnehager for de minste av barna. 
-  barneparker for korttidsopphold .
-  barnehager med åpningstider tilpasset vanlig arbeidstid. 
-  gratis førskoletilbud for 6-åringer. 
-  fritidshjem for skolebarn i 1., 2. og 3. klasse. 
-  at administrasjon og budsjettansvar for barnehagene overføres fra sosialetaten til en egen etat, evt. til skoleetaten. 

Funksjonshemmede barn

Funksjonshemmede barn har egne behov som må vies særlig oppmerksomhet: 
1.  Det bør anlegges spesialbarnehager for de barn som er best tjent med denne barnehageformen. 
2.  Det må ansettes flere førskolelærere med spesialpedagogisk utdannelse.
3.  Det må sørges for tilstrekkelig med avlastningstilbud for de foresatte. 
4.  Førskolesektoren ved pedagogisk psykologisk rådgivningskontor må sikres tilstrekkelig bemanning. 
5.  Det må sørges for fritidstilbud i funksjonshemmede barns nærmiljø. 

Enslige
DLF vil arbeide for å fremme ensliges rettigheter og mener at de som enkeltindivider også må vurderes i familiesammenheng. Det er viktig å sørge for at enkeltmenneskets interesser blir ivaretatt både i og utenfor familierammen. 
DLF vil:
-  at de enslige får botilbud på linje med familiehusholdningen. 
-  at de ytes rettferdighet i skatte- og trygdesaker. 
-  at de får tilsvarende rabattordninger som andre ved bruk av offentlige transportmidler. 

Innvandrere
DLF vil arbeide for at innvandrernes stilling i Norge skal bli styrket. Med utgangspunkt i, og respekt for innvandrernes kulturelle bakgrunn, vil vi arbeide for en hensiktsmessig integrering i det norske samfunn. 
Staten må føre en skjerpet kontroll med innvandrernes bo-, arbeids- og lønnsforhold. 
DLF vil revidere innvandringslovgivningen for å motvirke forskjellsbehandling av ulike grupper innvandrere. Innvandringsstoppen må praktiseres likt for alle grupper av innvandrere. Norge må stille seg mer åpen for utdanningssøkende ungdom fra den tredje verden. Folk må ikke bli utvist mens deres sak er under behandling. 


Boligpolitikk
Dagens boligmangel skaper store menneskelige og samfunnsmessige problemer. Det Liberale Folkepartiet vil derfor gi boligproblemer høy prioritet i kommende stortingsperiode og overføre mere av samfunnets midler til boligbygging og utbedring av eldre boliger. Det må skaffes tilstrekkelig med tidsmessige boliger for ulike behov, fri for trafikkfare, støy og forurensning. I inneværende stortingsperiode må boligproduksjonen komme opp i 40.000 boliger pr. år. 

Boligfinansiering
Statsbankene må øke sin innsats for den sosiale boligbyggingen. Utlånsreglene må gjøres mer fleksible. Banker og kredittforeninger må få disponere mere midler til boliglån på gunstige vilkår. Nedbetalingsfristen på boliglån må forlenges. 
     Banksparing til boliglån må stimuleres ved at rammebeløpet for sparing med skattefradrag heves betraktelig. Rammen for etableringslån på spesielle vilkår til unge boligsøkende må utvides betydelig. Det må også gis gunstige lånemuligheter til rehabilitering av eldre boliger. 
     Det må gis rom for eksperimentering med nye boformer og byggeteknikker for å få byggekostnadene ned. Områder med høy planmessig kvalitet (trafikksikkert og barnevennlig miljø) og hvor nødvendige jord- og naturvernhensyn er tatt, må få de beste lånevilkår. 
     For en familie med gjennomsnitts industriarbeiderlønn bør en middels stor familiebolig ikke kreve høyere innskudd enn brutto årslønn. Husleie minus bostøtte bør ikke overstige 25 prosent av netto inntekt. 
     Arealtilskuddet må oppjusteres til et rimelig nivå sammenlignet med betalt moms. Deretter må arealtilskuddet indeksregulereres.
     Først når der er nok egnede boliger vil tomte- og boligspekulasjonen bli effektivt motvirket. 
     Finansiering av nye byggefelt må samordnes allerede under
planleggingsprosessen, slik at boliger, skoler, servicetilbud, arbeidsplasser og aktivitetsområder for barn m.v. kan etableres til riktig tid. Slik kan det nye lokalmiljøet fungere og skape trivsel også på et tidlig stadium. Arbeidsplasser i eller i nærheten av boligområdet kan bidra til å skape bedre kontakt og forståelse mellom hjem og arbeidsliv. Beboerne får anledning til å utforme og påvirke lokalsamfunnet og gjøre en innsats på det sosiale og kulturelle nærmiljøet.
This document was truncated here because it was created in the Evaluation Mode.
Evaluation Only. Created with Aspose.Words. Copyright 2003-2024 Aspose Pty Ltd.
