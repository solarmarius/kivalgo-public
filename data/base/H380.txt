
PRESSEMELDING Stortinget, 9. august 1997
Per-Kristian Foss, nestleder i Høyres stortingsgruppe
Høyre sier nei til mer statlig dirigering av frivillige organisasjoner
-Kulturminister Birkelands avslag av søknaden fra Norges Idrettsforbund og Olympiske komité og Norges Musikkforbund om å få drive Bingo-Lotto som et ukentlig TV-spill på TV 2 innebærer et nytt forsøk fra Arbeiderparti-regjeringen på å dirigere frivillige organisasjoner, uttaler Per-Kristian Foss, nestleder i Høyres stortingsgruppe.
-Avslaget innebærer en ny innstramning i de frivillige organisasjonenes arbeid. Regjeringen ønsker å dirigere de frivillige organisasjonene ved at alle økonomiske midler skal komme gjennom staten, sier Foss. Regjeringens begrunnelse om at Bingo-Lotto vil kunne svekke idrettens økonomiske grunnlag imøtegås av idretten selv, legger Foss til.
-Høyre går imot mer statlig dirigering av frivillige organisasjoner. I tråd med vårt program vil Høyre la private supplere det offentlige som finansieringskilde for kulturen. Høyre vil derfor i det neste Storting fremme forslag om å oppheve kulturministerens vedtak, slik at de frivillige organisasjonene kan begynne å drive TV-spill som del av arbeidet med å sikre et økonomisk fundament for idrett og annen frivillig virksomhet, sier Foss.
Det dreier seg her om brede folkelige organisasjoner som Norges Idrettsforbund og Norges Musikkforbund, samt Norges Olympiske komité, legger Foss til.
