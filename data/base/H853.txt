
Oslo, den 12. februar 1999
Ingvald Godal, Høyres forsvarspolitiske talsmann:
Forsvaret trenger nytt skyte- og øvingsfelt for Østlandet
Regjeringens 0-alternativ svekker forsvarsevnen
- Dersom vi ikke legger til rette for at Forsvaret skal kunne øve med nye, moderniserte våpensystemer, bidrar vi til å svekke vår stridsevne. Forslaget føyer seg inn i rekken av saker hvor Bondevik-regjeringen tilsidesetter Forsvarets egne behov. Særlig Hæren vil bli skadelidende hvis Regjeringens forslag om ikke å etablere et nytt skyte- og øvingsfelt blir vedtatt. Det uttaler Ingvald Godal i forbindelse med at Høyres Stortingsgruppe nylig behandlet Stortingsmeldingen om regionalt skyte- og øvingsfelt for Østlandet.
- Uten å kunne gjennomføre virkelighetstro øvinger både i angrep og forsvar blir ikke de store investeringene vi har gjort i modernisering av materiell utnyttet skikkelig. Forsvaret har de senere år gjennomgått en omstilling hvor antallet brigader er redusert, men hvor materiellet er betydelig modernisert. Denne omstillingen har de fleste partier vært enige om. Da må de også følge opp og imøtekomme Forsvarets behov for større og mer egnede øvingsområder, uttaler Godal.
I likhet med Forsvaret vurderer Høyre de to alternativene Gravberget og Gråfjellet som å være nokså likeverdige for lokalisering av skytefeltet. Høyre har etter en helhetsvurdering kommet til at Gravberget er det beste alternativet. Dersom dette ikke får støtte i Stortinget vil Høyre sekundært støtte at skyte- og øvingsfeltet for Østlandet legges til Gråfjellet i Åmot Kommune. Det viktigste for Høyre er at skytefeltet blir etablert.
