
Pressemelding, Høyres Stortingsgruppe, 5. mai 1998
Ivar Kristiansen (H)
Regjeringen svikter distriktene
Stortinget behandler i dag et forslag fra Høyre om en stortingsmelding om konsekvensene for distriktene av ulike typer vernetiltak, og forslag om hvordan kombinasjonen av vern og bruk kan gjøres bedre.
Ulike typer vernetiltak legger i dag store begrensninger på eiendomsretten og mulighetene til næringsutøvelse i Distrikts-Norge. Innen landbruk, fangst og fiske er vernetiltakene spesielt merkbare. Høyre ønsker en prinsipiell gjennomgang av hvordan ulike typer vernetiltak kan kombineres med næringsdrift og grunneieres utnyttelse av naturressurser. Når grunneierne har eiendomsretten er det mulig for staten å påvirke ressursanvendelsen ved å betale grunneieren for det staten ønsker, enten det er biologisk mangfold, rovdyr eller spesielle friluftsaktiviteter. Et slikt prinsipp vil utløse et engasjement blant grunneierne, og gjøre nærings- og verneinteresser til medspillere og ikke motstandere.
Høyre står dessverre alene i sitt forsvar av grunneiere og næringsinteresser. Flertallet mener dette viktige spørsmålet ikke fortjener spesiell oppmerksomhet. «Jeg er spesielt skuffet over at Regjeringen og Senterpartiet ikke har større omtanke for grunneiere og næringsliv i Distrikts-Norge. Senterpartiets holdning kan bare beskrives som velgersvik», sier stortingsrepresentant Ivar Kristiansen fra Høyre.
