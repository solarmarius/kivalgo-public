
Stortinget, 5. mars 1997
Pressemelding fra Jan Tore Sanner, Høyre
Dårlig tysk- og franskundervisning - Høyre krever handling
- Høyre krever et krafttak for å bedre tysk- og franskundervisningen i norsk skole. En undersøkelse gjengitt i Skolefokus viser at svært mange lærere ikke har annen utdanning i fagene tysk og fransk enn den de selv fikk på videregående skole.
- Antallet lærere som mangler faglig bakgrunn er så stort at statsråd Reidar Sandal burde ha lagt problemstillingen frem for Stortinget på et tidlig tidspunkt, med tiltak for å bedre situsjonen. Når krever Høyre at Reidar Sandal gir klare svar på hvordan han har tenkt å rette opp situasjonen. Det er uakseptabelt at norske elever skal få en langt dårligere undervisning i språkfagene enn sine svenske og danske medelever, sier jan Tore Sanner, stortingsrepresentant for Høyre.
- Høyre mener det viktigste nå er at lærere som underviser i tysk og fransk får tilbud om etterutdanning. Høyre vil også øke antall undervisningstimer i grunnskolen. En slik timetallsøkning må også komme tysk- og franskundervisningen til gode. Høyre vil også innføre et krav om at lærere som underviser i teorifag på ungdomstrinnet skal ha minst ett års faglig fordypning.
