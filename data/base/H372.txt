
Pressemelding, 8. september 1997
Per-Kristian Foss:
Et svekket Høyre betyr svekket vern
for skatteytere og bedrifter
Kun et sterkere Høyre kan garantere at en ny borgerlig regjering vil vektlegge økonomisk stabilitet, familienes økonomiske handlefrihet og næringslivets rammebetingelser.
Høyre er garantist for økonomisk stabilitet
Høyres grunnholdning er klar. Et konservativt parti vil alltid vektlegge varsomhet i de samfunnsmessige endringene. Forutsigbarhet og balanse er mål i seg selv. Vi bygger derfor vår politikk på følgende:
* Balanse mellom dagens og morgendagens skattebetalere. En utgiftseksplosjon i dag betyr at vi sender regningen til dagens unge, som er morgendagens skattebetalere.
* Balanse i finanspolitikken. En utgiftseksplosjon i dag betyr at vi åpner for inflasjon og renteøkninger og sender regningen til lavinntektsgrupper og unge familier i etableringsfasen.
* Balanse mellom offentlig og privat sektor. Ytterligere vekst i statens makt betyr at vi skaper et funksjonshemmet demokrati i morgendagens Norge.
Partier som vektlegger økte utgifter, og økt statsmakt kan vinne terreng ved valget. Kun et sterkere Høyre enn det dagens meningsmålinger indikerer kan være en garantist mot inflasjon og renteøkninger.
Høyre er garantist for næringslivets rammebetingelser
Overbudene som er blitt presentert i valgkampen krever inndekning. Næringslivet bør merke seg at det i dagens politiske miljø er akseptert å gripe til lettvinte angrep på grunnlaget for verdiskapningen for å dekke inn luftige overbud. I valgkampen er det blant annet blitt kastet frem forslag om:
* Å innføre moms på tjenester og dermed true grunnlaget for tusener av arbeidsplasser innenfor reiseliv og transportnæringene.
* Å flerdoble belastningen formueskatten representerer på små- og mellomstore bedrifter.
* Å oppheve den såkalte 65 pst. regelen som hindrer urimelige effekter av formuesbeskatningen.
* Å innføre en omsetningsavgift på aksjer som vil redusere markedenes effektivitet.
Partier som vektlegger økte utgifter sterkere enn næringslivets rammebetingelser kan vinne terreng ved valget. Kun et sterkere Høyre enn dagens meningsmålinger indikerer kan være garantist for næringslivets rammebetingelser.
Høyre er garantist for skattebetalernes handlefrihet
Gjennom valgkampen er det blitt stadig klarere at Høyre er skattebetalerens eneste forsvarer i norsk politikk. I løpet av valgkampen har vi sett forslag om:
Å utvide momsgrunnlaget og sende regningen for økte transportutgifter til dem som er bosatt i distriktene og ikke kan sette regningen på en firmakonto.
Å heve marginalskatten gjennom å innføre et nytt trinn i toppskatten.
Å heve formuesbeskatningen av dem som satser egen midler i egen bedrift for å få til verdiskapning og arbeidsplasser.
Kun et sterkere Høyre enn dagens meningsmålinger indikerer kan være garantist mot nye angrep på familieøkonomien.
