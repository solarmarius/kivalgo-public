
Oslo, den 9. september 1998
Ivar Kristiansen
Slipp russerne til i fiskeindustrien i Finnmark
- Slipp russisk arbeidskraft til i fiskeindustrien i Finnmark. Det er uforståelig at Utlendingsdirektoratet og norske myndigheter hindrer at sårt tiltrengt russisk arbeidskraft kan få slippe til i industrien, spesielt i Finnmark. Behovet for nøkkelpersonell i industrien er stort, sannsynligvis flere hundre i Finnmark, sier stortingsrepresentant Ivar Kristiansen.
Industrien preges av betydelig gjennomtrekk av arbeidstagere. Uten et betydelig innslag av tamilsk, svensk, finnsk og dansk arbeidskraft ville situasjonen i fiskeindustrien i Finnmark vært enda mer problematisk. På enkelte bedrifter består idag arbeidsstyrken av rundt 60% utenlandsk arbeidskraft.
- Det er et paradoks at russerne blir nektet å jobbe i norsk industri. Norske myndigheter åpner grensene for andre, bl. a. for tusenvis av polakker til jordbærplukking i Sør-Norge. Det er et paradoks å registrere den tafatthet som preger norske myndigheter i en periode hvor man spesielt i vårt naboområde i Nordvest-Russland har ekstreme problemer.
Det norske lederskap i Barentsrådet, med utenriksministeren i spissen, settes nå på en prøve. Det mangler ikke på god vilje i de utallige erklæringer som er lansert fra norsk side de siste år. Nå må norske myndigheter vise handling, og åpne for russisk arbeidskraft i fiskeindustrien i Finnmark. Løses ikke spørsmålet snarest av regjeringen, vil Høyre forfølge saken i Stortinget.
Samtidig må Norge trå til med hjelp til våre russiske naboer. Det vil være gledelig om Regjeringen følger opp Høyres forslag om en bistandspakke til Murmansk og Kola. Vi bør ikke glemme den nødhjelp vi fikk fra russerne vinteren 1944-45, avslutter Ivar Kristiansen.
