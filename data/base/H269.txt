
26. april 1996, Stortingsbygningen
Høyres sentralstyre
Jan Petersen
Vil Arbeiderpartiets leder støtte LOs tilbakeskrittspolitikk?
Det norske samfunnet bygger på en markedsorientert blandingsøkonomi. Høyre mener det er nødvendig å la markedet virke for å trygge velferden. Historisk har det vært Høyres oppgave å verne om eiendomsrett, aktivt eierskap og familienes rett til å beholde mer av de verdiene de skaper gjennom sitt arbeid.
Høyre har vunnet frem i mye av dette arbeidet. Gjennom sitt reformarbeid avskaffet Willoch-regjeringen store deler av Arbeiderpartiets markedsreguleringer fra 70-årene. Rentepolitikken, boligmarkedet og reguleringen av industrien ble gradvis avviklet. Til tross for motstanden underveis, fortsatte mye av denne politikken under Gro Harlem Brundtland, men med lavere tempo og med flere tilbakeslag.
Ett av disse alvorlige tilbakeslagene har skjedd gradvis, nemlig den statlige overtagelsen av stadig større deler av næringslivet. Det statlige eierskapet i banker, forsikringsselskap, industri og øvrig næringsliv skaper maktkonsentrasjon og ansvarsspredning, dobbeltroller og rolleforvirring.
Høyre kjemper for privat norsk eierskap gjennom
* «Folkeaksjer» i store selskaper som staten eier idag
*Privatisering av bankene
* Bedre vilkår for sparing med aksjefradrag
* Færre reguleringer for norske bedrifter
* Forbedringer i delingsmodellen som har rammet småbedriftene
* Oppbygging av private pensjonsfond som også kan investere i norske bedrifter
Hele Europa vet at private eiere er bedre til å skape verdier enn politiske eiere. Den nyvalgte Francois Mitterand nasjonaliserte banker og industri. Det varte ikke lenge før denne politikken måtte forlates. Margaret Thatcher privatiserte britisk statseiet industri. Ingen vil idag tilbake. Tyskerne har i moderne tid skydd statlig overtagelse. De har blitt Europas økonomiske stormakt. Og jeg har ikke nevnt Øst-Europa. Vi må være forberedt på at det statlige eierskapet og den statlige styringen i næringslivet kan gi mindre modernisering og mindre verdiskapning i Norge.
Jeg har hittil gått ut fra at det bare er Sosialistisk Venstreparti og Senterpartiet som sier åpent at de ikke tror på markedets evne til å skape høyere velferd. Etter et tiår med såkalt modernisering av sosialdemokratiet, ser vi idag klare tegn til at enkelte vil ta flere skritt tilbake.
LOs utkast til handlingsprogram inneholder:
* Sterke angrep på privat eierskap
* Krav om større statlig eierskap i store bedrifter
* Krav om statlige oppkjøp for å hindre at eierne bytter direktører
* Krav om fortsatt kontroll med forretningsbankene
* Et klart nei til all privatisering
* Krav om «kollektiv overskuddsdeling.» Skal vi få den svenske debatten om lønnstagerfond ti år etter at tanken ble oppgitt i Sverige?
«Dette programmet kan være et nyttig politisk korrektiv,» sier LOs informasjonssjef Ellen Stensrud.
Thorbjørn Jagland har vært inne på lignende tanker. Han vil at staten skal kontrollere bankene i overskuelig fremtid. Han vil at staten og fagbevegelsen skal overta mer av eierstrukturen i økonomien.
Er det virkelig slik at Arbeiderpartiet vil følge LO tilbake til 70-årenes politikk med stagnasjon og inflasjon? En slik politikk er forlatt i landene rundt oss. En slik politikk, særlig statlig eierskap, har betydelig gjennomslag i Arbeiderpartiet, og LO vil ha mer av den.
Det sies at Arbeiderpartiets leder har sin sterkeste støtte i fagbevegelsen. Derfor er det av stor interesse å få vite om Arbeiderpartiet støtter LOs velferdsfiendtlige tilbakeskrittspolitikk.
