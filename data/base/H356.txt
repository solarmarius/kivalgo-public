
7. november 1997
Stortingsrepresentant Ole Johs Brunæs, Høyre, Vestfold.
Budsjett-flopp fra Bondevik!
Sentrumsregjeringen løper fra sine egne løfter med ekspressfart. Fremleggelsen av det nye budsjettet er en stor skuffelse i forhold til de signaler regjeringpartiene har gitt i løpet av våren og sommeren. Den unnskylder seg med dårlig tid til å gjøre endringer fra Arbeiderpartiets forslag. Men det holder ikke når regjeringspartiene allerede har hatt et halvt år på å forberede seg. Dette er evneløst.
Den øker skattene og avgiftene i forhold til Arbeiderpartiet. Den øker toppskatten som i første rekke vil ramme unge i etableringsfasen som sliter med betydelige låneforpliktelser.
Den løper fra alle avtaler inngått i juni i år om samferdselsinnsatsen. Blant annet er Vestfold ikke tilgodesett med et eneste tiltak for å holde allerede vedtatte ferdigdatoer for E-18 og for jernbanebyggingen i nordfylket. Skuffelsen er særlig stor over at Kristelig Folkeparti ikke holder sine løfter, særlig når partiet nå er blitt representert fra Vestfold i Stortinget.
Regjeringen øker innsatsen i helsevesenet og det er bra.
Den vil øke skattene for pensjonistene, det er ikke bra.
Høyre har tatt imot den nye regjering med sympati og med vilje til å finne løsninger. Det forutsetter at partene viser vilje til å finne løsninger der partene kan møtes. Det som er presentert i budsjettet lover ikke godt. Regjeringen vet utmerket godt at Høyre ikke vil gå til skattehøyninger. Den vet at øket skatt for pensjonistene er uaktuelt. Den vet videre at vi er nødt til å gjøre en innsats for å løse de verste trafikkproblemene, noe dens partier fant svært viktig for fem måneder siden. Vi er skuffet over Kristelig Folkeparti, som nå har fått sin representant fra Vestfold. Men vi får håpe det er von i hangande snøre.
