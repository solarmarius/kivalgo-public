
Pressemelding, Høyres Stortingsgruppe, 24. februar 1998
Jan Johnsen, Energi- og miljøkomiteen
Varmepumper - miljøvennlig og energisparende
Høyre la i går frem forslag om å stimulerer til økt bruk av varmepumpeteknologi. Det finnes i dag omkring 22.000 varmepumpeanlegg i Norge med en årlig varmeproduksjon på ca 4,5 Twh, eller nærmere 7% av Norges totale varmebehov på 60TWh. Varmepumper er dermed Norges fjerde største energikilde etter elektrisitet, olje og biobrensel. Potensialet er imidlertid adskillig større. I dag brukes omlag 30 TWh elektrisk kraft til oppvarmingsformål i bygninger.
Et prosjekt utført av Energidata AS i 1990, viste at dersom 25 TWh av den elektriske oppvarmingen ble erstattet med varmepumper, ville det frigjøre 16 TWh per år. Tilsvarende, dersom 10 TWh med elektrisk oppvarming ble erstattet, ville det frigjøre 6TWh p.a. Det dreier seg om omfattende besparelser som på sikt kan bli et vesentlig bidrag til norsk energiforsyning.
Varmepumper er også god miljøpolitikk. Dersom varmepumper kunne erstatte olje- og gassfyrte kjele-anlegg, ville det redusere de norske utslippene av CO2 og SO2 med mellom 90 og 100%. Fyringsolje står i dag for 12TWh av det årlige energiforbruket i norske bygninger. Dersom 10TWh av dette ble erstattet med varmepumper ville det alene redusere Norges CO2- utslipp med 10% i forhold til det samlede utslippet i 1996. Med en slik investering alene ville Norge dermed overoppfylle forpliktelsene fra Kyoto.
Det finnes nesten ubegrensede mengder med opplagret solenergi i omgivelsene, fornybar energi i sjøvann, grunnvann, fjell, jord og luft. Denne energien finnes i form av varme, men ved en temperatur som gjør at den ikke kan brukes direkte. Varmepumper utnytter denne energien. Gjennom tilførsel av elektrisitet kan varmepumper heve temperaturen på varmen fra omgivelsene, slik at den kan brukes til oppvarmingsformål. Fordi varmepumper genererer mer kraft i form av varme enn de forbruker i form av elektrisitet kan de frigjøre store mengder energi.
På denne bakgrunn har Høyre fremmet følgende forslag for å fremme økt bruk av varmepumpeteknologi:
* satse på bred spredning av informasjon om varmepumpeteknologi.
* planmessig opplæringsvirksomhet overfor enøk-rådgivere og andre fagfolk.
* krav til varmepumpeinstallasjon i nye statlige, fylkeskommunale og kommunale bygg.
* stimulere E-verkene/Husbanken for å tilrettelegge gunstige finansieringstilbud til enøk-tiltak, herunder varmepumper
* fritak for investeringsavgift på varmepumper
* krav i nye byggeforskrifter om at varmepumper skal vurderes på linje med konvensjonelle oppvarmingssystemer ved rehabilitering og nybygg.
