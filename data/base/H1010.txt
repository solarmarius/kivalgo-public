
8. desember 2000
Høyres Stortingsgruppe
Oddvard Nilsen:
AP og sentrumspartiene til kamp mot ekspressbussene!
Ved Stortingets behandling vedtok Arbeiderpartiet og sentrumspartiene å kutte kompensasjonen til ekspressbussene. Høyre stemte imot disse kuttene og ville videreføre støttenivået til ekspressbussene.
Ekspressbussene er et meget billig, fleksibelt og miljøvennlig kollektivtilbud. Særlig viktig er ekspressbussene i distriktene hvor de ofte er det eneste kollektivtilbudet. Høyre ønsker å gi ekspressbussene gode rammevilkår slik at de kan utvide sin virksomhet og bidra til at flere velger å reise kollektivt fremfor å bruke privatbil. Derfor ønsker Høyre også å oppheve etableringsstoppen for ekspressbussene slik at det blir fri etableringsrett.
Stortingsflertallet forsetter sin kamp mot ekspressbussene. De motsetter seg etableringer av nye ekspressbussruter og forverrer de økonomiske rammebetingelsene. Dette er en håpløs kollektivpolitikk. Vi må legge forholdene til rette for at flest mulig reiser kollektivt og da har ekspressbussene en viktig rolle å spille, sier Oddvard Nilsen.
