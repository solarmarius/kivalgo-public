
Oslo, den 4. august 1997
Hallgrim Berg
Schengen mot ulovleg innvandring
Blant det viktigaste ved Schengenavtalen er at den tek sikte på å lage ei felles yttergrense i Europa for å hindre ulovleg innvandring frå u-land og kjempe mot aukande internasjonal kriminalitet. I dag er ein nøydd til å kontrollere grensene seg imellom i dei landa som er med i Schengen. No vil desse landa samle kontrollressursane om yttergrensene.
Det er i høgste grad i Noregs interesse å stoppe den ulovlege innvandringa til Europa. Ikkje minst fordi landet vårt har felles arbeidsmarknad med EØS, slik at personar frå Europa kan koma til Noreg med EØS-avtalen i hand og søkje etter arbeid, og me er forplikta til å ta imot.
Det høyrest unekteleg fælt ut når professor Thomas Mathiesen hevdar at «Schengenavtalen bygger en mur rundt det hvite, rike Europa. En mur som stenger ute folk på flukt.» Men, ulovleg innvandring må ikkje blandast med asylsøkjarar eller flyktningar som me av politiske plikter og humanitære grunnar vil ta vel imot.
Ulovleg innvandring er blitt «industri» med menneskesmugling i stor stil. Lovverk og styresmakter blir pressa til det ytterste. Nye smutthol er blitt skapte over heile Europa, også her i nord. Millionar av menneske er villige til å betale alt dei eig for å få ein sjanse til å bli smugla inn i Europa, for å koma vekk frå økonomisk kaos, religiøs fundamentalisme, borgarkrig, terrorisme og utrenskingar.
Senterpartiet, Sosialistisk Venstreparti, Kristeleg Folkeparti og Venstre seier alle at dei går inn for at Noreg skal ha større innvandring frå den tredje verda enn i dag. Då er det også lettare forståeleg at dei går imot Schengen-samarbeidet.
Har folk flest noko å frykte frå Schengen-samarbeidet? Nei, ikkje folk med reint mjøl i posen. Men kriminelle, bandittorganisasjonar, menneskesmuglarar, pengevaskarar, narkotikasyndikat osv. går truleg vanskelegare tider i møte.
