
4. oktober 2000
Høyres Stortingsgruppe
Per-Kristian Foss om statsbudsjettet 2001:
i utakt med virkeligheten
Det er utrolig at Regjeringen kan få seg til å foreslå økte skatter for alle, når vi vet at mange allerede sliter tungt som følge av høye renteutgifter og drivstoffpriser. Når Regjeringen i tillegg setter arbeidsplassene i fare ved å foreslå ekstraskatt på 1 ½ prosent på all arbeidskraft i privat sektor, er det liten tvil om at de store taperne i dette budsjettet er alle som jobber i privat sektor, sier Høyres finanspolitiske talsmann Per-Kristian Foss i en kommentar til Regjeringens forslag til statsbudsjett for 2001.
Det ser ut til at Arbeiderpartiet har lukket øynene fullstendig for det som skjer i verden rundt oss. I våre naboland setter selv sosialdemokratiske regjeringer ned skattene betydelig, for å sikre velferd og verdiskaping i en tid med stadig tøffere internasjonal konkurranse. I Norge går Arbeiderpartiet stikk motsatt vei, og foreslår like store skatteøkninger som svenskene foreslår skatteletter. Det er liten tvil om at det budsjettet vi nå ser innebærer et bevisst valg fra Arbeiderpartiets side om nedbygging av næringslivet for at offentlig sektor skal kunne vokse enda mer. Arbeiderpartiet har glemt all lærdom, og er nå tilbake til 70-tallspolitikk med økte skatter på folk flest og de som skaper arbeidsplasser. Arbeiderpartiet er i utakt med virkeligheten, fortsetter Foss.
Foss mener Regjeringens budsjettforslag vil gjøre det uhyre vanskelig å komme til enighet med Høyre om budsjettet. Med skatteøkninger på 12 milliarder kroner er det åpenbart for alle at dette ikke er noen invitasjon til Høyre om budsjettsamarbeid, avslutter Foss.
