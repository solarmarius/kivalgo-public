
Oslo, den 12. februar 1999
Sverre Hoddevik, stortingsrepresentant (H)
Nederlag for fiskeriministeren i Stortinget -
Høyre fikk gjennomslag for utprøving av egnemaskin.
Stortingets næringskomité sluttet seg i dag enstemmig til Høyres forslag om å tillate praktiske fiskeforsøk i privat regi. Vedtaket er et klart nederlag for fiskeriminister Peter Angelsen som gikk imot forslaget. Da gründeren Bodvar Vetrhus i fjor høst søkte Fiskeridirektoratet om tillatelse til utprøving av en egnemaskin som han selv hadde utviklet, fikk han avslag. Begrunnelsen var oppsiktsvekkende nok at Vetrhus ikke hadde mottatt statsstøtte og at maskinen kunne bli lønnsom. Etter at Vetrhus anket, stadfestet Fiskeridepartementet avslaget. Innstillingen fra næringskomiteen betyr at Vetrhus likevel får prøve ut egnemaskinen.
«Høyre er svært tilfreds med at regelverket nå rettes opp. Utviklingen i fiskerinæringen og langs kysten er avhengig av at folk med initiativ og innsatsvilje ser muligheter fremfor hindringer. Skal norsk næringsliv og fiskerinæring hevde seg må rammebetingelsene oppmuntre til nyskaping og teknologiutvikling. Fiskeriministerens avvisende og byråkratiske holdning i denne saken har vært totalt uforståelig. Det er desto viktigere at stortingsflertallet nå rydder opp, og gir gründere i fiskerinæringen levelige arbeidsvilkår . Det jeg først trodde var en Molbohistorie har heldigvis fått en lykkelig slutt.» sier forslagsstiller Sverre Hoddevik fra Høyre.
