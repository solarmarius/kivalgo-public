
Stortinget, 3. november 1997
Pressemelding, fra Ingvald Godal, forsvarspolitisk talsmann for Høyre
Høyre er bekymret over reduksjonene i Forsvarets materiellinvesteringer
Høyre vil bevilge 230 millioner kroner utover Jagland-regjeringens forslag til materiellinvesteringer i Forsvaret og 150 millioner kroner mer til drift i Hæren, Sjøforsvaret og Luftforsvaret.
Høyre mener det er grunn til å rope et varsko når Arbeiderparti-regjeringen i budsjettet for 1998 foreslår en ytterligere reduksjon i bevilgningen til materiellinvesteringer i forhold til planene i inneværende langtidsmelding for Forsvaret.
Høyre gikk under behandlingen av salderingen av 1997-budsjettet imot å trekke tilbake 800 millioner kroner fra investeringsprogrammet, men dette ble vedtatt med Arbeiderpartiets, KrFs og Senterpartiets stemmer. Høyre er nå bekymret for at underdekningen i forhold til vedtatte investeringsplaner akkumuleres så raskt at heller ikke investeringsplanene for Forsvaret følges opp slik Stortinget ønsket da langtidsmeldingen ble vedtatt i 1993. Høyre bevilger 230 millioner kroner utover Jagland-regjeringens forslag til budsjett for 1998, noe som er i tråd med Forsvarssjefens anbefaling om én pst. økning til materiellanskaffelser.
Frem til nå har det vært Forsvarets drifstbudsjett som har måttet lide for stortingsflertallets manglende oppfølging av langtidsmeldingen. Konsekvensene av denne underdekningen har bl. a. vært store personellproblemer i Forsvaret.
Høyre foreslår også i år å øke Hærens, Sjøforsvarets og Luftforsvarets driftsmidler i forhold til Arbeiderpartiets forslag. Med en påplusning på tilsammen 150 millioner kr, fordelt med 130 mill. på Hæren, 13 mill. på Sjøforsvaret og 7 mill. på Luftforsvaret, går Høyre inn for å opprettholde et vernepliktsbasert forsvar som er moderne utstyrt, godt øvet og med tilstrekkelig personell som har god kompetanse. Med Høyres budsjettopplegg de seneste år ville man ha oppfylt målsettingene Stortinget vedtok i 1993.
