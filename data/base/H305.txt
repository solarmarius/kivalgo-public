
Manusunderlag 2.4.97
Jan Petersen
-------------
Krisen i helsevesenet krever klarer ansvarsforhold:
Staten som sykehuseier kombinert med mer selvstendige offentlige sykehus
Fredag legger regjeringen frem stortingsmelding om hvem som skal eie sykehusene. La meg gjøre dere del i hva jeg vil anbefale blir Høyres svar.
For Høyre er valg av sykehusorganisering og finansiering mer sentralt enn eierskapet til sykehusene. Men også her må Høyre sette pasientene først, ikke hensynet til politisk bekvemmelighet. Høyre vil ha et bedre helsevesen.
Jeg føler meg nå sikker på hva jeg vil anbefale Høyres Landsmøte: Nå må det skjæres gjennom - staten må ta ansvar for sykehusene, staten bør eie sykehusene. Dette må i sin tur kombineres med at sykehusene gis stor grad av frihet til å organisere driften best mulig.
Helsepolitikken preges i dag av alt for stort fokus på plassering av ansvar mellom forvaltningsnivåene.
Hernes følger i store trekk sin forgjengers lest og går mot flertallet av høringsinstansene til Hellandsvik-utvalget: M.a.o er der lite nytt siden Christie tid.
* fortsatt fylkeskommunalt eierskap og finansielt ansvar
* sterkere statlig styring
* formalisert regionalt samarbeid
Men Arbeiderpartiets gamle klær er ikke godt nok i en tid med rekordlange helsekøer.
Høyre bør ikke støtte denne modellen fordi:
* Fylkeskommunene er for små enheter til å drive de mange spesialiserte funksjonene sykehusene har. Det gir for dårlig medisinsk kvalitet, men også for dårlig økonmi.
* Vi får fortsatt ansvarsfraskrivelse og et spill mellom kommuner, fylker og stat. Vi har de senere årene sett at fylkeskommunen har redusert sine bevilgninger til sykehusene, mens staten på samme tid har økt sine øremerkete overføringer.
* Regjeringen og Hernes vil løse dette ved å innføre et regionalisert styringssystem. Vi får i praksis et fjerde forvaltningsnivå og enda mer byråkrati, ikke mindre.
* Hernes viser ikke vilje til å skille rollen som sykehuseier og bestiller på vegne av pasienten.
* Pasientenes rettigheter blir for svak gjennom denne "overorganiseringen", samtidig som stykkprisgraden blir for svak til at konkurransen til pasientenes beste blir som ønsket.
* Sykehusene får ikke en fri nok stilling til å ordne opp i indre organisering og profesjonsstrid.
Den anbefalingen jeg gir Høyres Landsmøte er en del av en helhetlig tanke om et bedre helsevesen.
Norge trenger etter Høyres mening en Nasjonal sykehusplan. Spesialistfunksjonene må fordeles mellom sykehusene basert på nasjonale vurderinger for å få en god utnyttelse av landets samlede helseressurser.
Ved Høyres alternativ er det pasienten som stiller kravene til sykehuset ved at de tar med seg stykkprisbetalingen fra staten. Sykehusene må konkurrere om pasientene ved å tilby den beste behandlingen. Et slikt system vil få slutt på dagens kaotiske organisering på enkelte sykehus der kirurgene bruker for mye av sin arbeidstid på administrative gjøremål.
Et stykkprissystem avhenger av at pasienten og legen har informasjon om kvalitetsdata ved det enkelte sykehus og ventetid osv. Dette har man klart i andre land, som Storbritannia. Dette må norske pasienter og primærleger også kunne få tilgang på, når man eksempelvis på et reisebyrå kan få informasjon til minste detalj om ledige flyreiser overalt i verden.
Stortingets rolle blir i tillegg å vedta en egen sykehusbevilgning som består av rammefinansiering og stykkpris direkte til sykehusene. Rammebevilgningen skal finansiere psykiatri og faste funksjoner på sykehuset som ikke kan stykkprisfinansieres - som geriatri, og enkelte typer kronikere. Helseutvalgene fordeler rammene til de enkelte sykehus. Slik unngår vi spill og ansvarsfraskrivelse. Norge blir ett helserike.
Flertallet av høringsinstansene til Hellandsvikutvalget, og et flertall i folket deler mitt syn: De ønsker et statlig eierskap av sykehusene.
