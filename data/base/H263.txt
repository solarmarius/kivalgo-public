
Stortinget, 25.01.96
fra Høyres energi- og miljøfraksjon
En smekk til regjeringen i klimapolitikken
Miljøkomiteen avga igår kveld innstilling til klimameldingen. Det er nå klart at Regjeringen har lidd nederlag på flere punkter, bl.a når det gjelder satsing på alternative fornybare energikilder. H, Sp, KrF og SV skaper flertall for flere viktige klimapolitiske tiltak.
Høyre legger et internasjonalt perspektiv til grunn. Klimaforurensningene er globale og må løses på tvers av landegrensene. Enkelte i den hjemlige debatten synes å glemme dette og hengir seg til ensidige nasjonale og kortsiktige løsninger som i verste fall ikke blir annet enn symbolpolitikk.
Høyre mener at klimapolitikken må være langsiktig, at det er viktig at vi bruker ressursene riktig og at vi må legge et internasjonalt perspektiv til grunn for det vi foretar oss. Målet er i første omgang å stabilisere utslippene av klimagasser.
Nedenfor følger noen av Høyres standpunkter i innstillingen:
Høyre vil satse sterkere på alternativ fornybar energi og fremmer forslag om å opprette en tilskuddsordning for å stimulere til
-bruk av varmepumper
-investeringer i fyringsanlegg for biobrensel
-bruk av solenerg.
Høyre fremmer forslag om å stimulere til pilotprosjekter for bruk av hydrogengass.
Høyre fremmer forslag om rapporteringsplikt for utslipp ved brønntesting. Avgift er riset bak speilet.
Høyre fremmer forslag om å gå inn for frivillige avtaler med næringslivet om utslippsbegrensninger som alternativ til CO2-avgift.
Høyre ber Regjeringen utrede følgende tiltak, som er foreslått av Bellona: Elektrifisering av oljeplatformer, bygging av gasskraftverk på oljeinstallasjoner på sokkelen,deponering av eksosgass eller CO2 i grunnen, utnytting av nye fornybare energikilder som sol og vind, bruk av mer effektive turbiner og gjenvinning av fakkelgass.
Høyre satser på teknologi for reinjisering av CO2 i brønner og injisering i havet.
Norge har svært høy CO2-avgift i forhold til de fleste land vi kan sammenligne oss med. Høyre mener at det ikke er nasjonaløkonomisk forsvarlig å pålegge norsk næringsliv avgifter som avviker vesentlig fra konkurrentene i andre land.
Høyre har også fremmet forslag om aktiv bruk av skogplanting for å motvirke
drivhuseffekten. Skogen er en viktig miljøfaktor.
