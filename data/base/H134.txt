
Stortingsbygningen, 27. april 1995
Jan Petersen, Høyres leder
Sperret til kl. 13.00. Kontrolleres mot fremføring.
Åpning av Høyres kriminalpolitiske konferanse
Kjære konferansedeltagere
Det er få i dette landet som med hånden på hjertet kan si at vi har lykkes med kriminalpolitikken. Til det er det for mange som føler utrygghet i det daglige. Utrygghet for innbrudd i hjemmet, utrygghet for ran eller vold på gaten, utrygghet for om det fortsatt vil være mulig å drive butikken som gjentatte ganger er hjemsøkt av tyver eller ransmenn. Men også grunnleggende utrygghet for hva slags samfunn barna våre skal komme til å vokse opp i.
I et samfunn hvor det offentlige sprer seg nær sagt på alle områder er det allikevel stor utrygghet på dette kjerneområdet. Ro og orden og trygghet for kriminalitet er av statens hovedoppgaver.
Ansvaret for kriminalitetsutviklingen kan selvsagt ikke legges bare på én kraft i samfunnet. Vi vet dessverre alt for mye om de problemer som det moderne samfunnet har ført med seg.
Vi vet at stoffmisbruk terroriserer mange unge mennesker og gjør dem til slaver for det stoffet som skulle virke frigjørende.
Vi vet at vinningskriminaliteten er blitt seksdoblet siden narkotikamisbruket kom inn for fullt i sekstiårene.
Vi vet at den organiserte kriminaliteten er på full fart inn i Norge.
Men vi vet også at det gjennom årene har vært uenighet om hvordan samfunnets normer skal være og om hvordan det skal reageres på et reglene brytes. Vi har pekt på verdien av klare normer og at man må ha klare konsekvenser for den enkelte dersom man velger å overse reglene for hvordan man skal opptre. Jeg tror det hersker bred enighet om at Høyres linje i kriminalpolitikken har vært forutsigbar og ansvarlig.
Det kan samme kan ikke sies om den tilnærming venstresiden har hatt, en venstreside som har vært anført av Arbeiderpartiet. Der har man vært mer opptatt av at tradisjonelle normer har stått i veien for de samfunnsendringer partiet ønsket. Når Høyre har hegnet om verdier som respekt og disiplin, har Arbeiderpartiets svar dessverre ofte vært den motsatte holdning. Arbeiderpartiet har ikke stått alene om dette. Oppløsning av de tradisjonelle verdier ble et samlingspunkt for brede grupper med utspring i 60- og 70- tallets radikalisering.
Det andre forholdet er at Arbeiderpartiets talsmenn som hovedregel har nedtonet behovet for reaksjoner fra samfunnet, eller straff. I grunnen er dette ganske logisk  et vesentlig skille mellom høyre og venstre i politikken er jo nettopp holdningen til det personlige ansvaret. Men også her vil nok de fleste være enig i at Høyre på ingen måte har opptrådt hverken lettvint eller uansvarlig. Vi har imidlertid stilt oss kritiske til ønsker om eksperimenter som svekker rettssikkerheten og rettferdighetsfølelsen for dem som holder seg på den rette siden av loven.
Tiden for disse eksperimentene er ikke over i Arbeiderpartiet. Mot Høyres anbefaling insisterte Arbeiderpartiet for knapt to år siden på å gjøre åpen soning til hovedregelen for alle med fengselsdommer inntil tre år  også for voldsforbrytere, narkotikaforbryter og sedelighetsforbrytere. Etter Høyres syn representerer dette en uakseptabel svekkelse av de sikkerhetskrav samfunnet med rimelighet kan stille til fengselsvesenet. Vi ser idag at Høyres advarsler var på sin plass. Ordningen har blitt praktisert slik at selv forbrytere med flere alvorlige dommer bak seg får anledning til soning under frie forhold i åpne anstalter, med de muligheter det gir for å fortsette den kriminelle virksomheten under soning.
Thorbjørn Jagland advarte mot det han kalte «høyre-sidens enkle løsninger» da han forleden innledet for Arbeiderpartiets landsstyre. Da er han i god Arbeiderparti-tradisjon. Men da stemples samtidig de oppfatninger som svært mange i det norske folk har som primitive.
Hvilke «enkle løsninger» var det så Jagland advarte mot? Dette er det Høyre har tatt til orde for:
1. Rettergangen må gå raskere og fengselsdømte må sone dommene så raskt som mulig. Lang ventetid med risiko for nye forbrytelser må ikke aksepteres. Når det er nødvendig må to sone på samme celle. Kapasitetsproblemer i fengslene kan ikke løses ved at de dømte slippes for tidlig ut.
2. Reglene for åpen soning må strammes kraftig inn. Volds-, narkotika- og sedelighetsdømte må ikke få fortsette med kriminell adferd under soningen.
3. Tilsynet med prøveløslatte må bli troverdig. Brytes betingelsene må reststraffen sones.
4. Som hovedregel må kriminelle gjengangere ikke gis betingede dommer. Den lovlydige befolkning har krav på bedre beskyttelse.
5. Lovens adgang til utvisning av kriminelle utlendinger må brukes. Når det konstateres lovbrudd fra utlendinger uten lovlig opphold må det møtes med kontante reaksjoner.
6. Den kriminelle lavalder må settes ned igjen til 14 år. Unge kriminelle trenger en reaksjon som veiledning fra samfunnet.
7. Foreldrenes erstatningsansvar for barnas skadeverk må mangedobles, og utsettelse for førerkort må brukes aktivt for ungdomskriminelle.
8. Unge lovbrytere må kunne forpliktes til å møte i konfliktråd.
9. Politiet må få rimelig med ressurser og tilstrekkelig frihet i bruken av dem. Regjeringens budsjettforslag har ikke vært tilstrekkelige. Gjennom omprioriteringer og økte rammer foreslo Høyre å øke bevilgningene til politi og lensmenn med ca. 80 mill. kr. for 1995.
Det er dette Jagland foraktelig kaller «overbud og enkle løsninger.»
Nå er det på tide at Arbeiderpartiets leder forholder seg til det faktum at det faktisk er hans parti som har ansvaret for justisdepartementet. Regjeringen har fått det akkurat som de vil i Stortinget i kriminalpolitikken. Når han ikke er fornøyd med det som skjer  og det er det ikke grunn til å være  så er det en kritikk som må rettes mot hans egen regjering.
Kriminalpolitikken blir derfor et viktig tema på Høyres Landsmøte. Denne konferansen er et ledd i forberedelsene til denne behandlingen. Idag kan vi legge frem forslag til en landsmøteuttalelse om kriminalpolitikken. Om et par dager foreligger en omfattende dokumentasjon fra Høyre av behovet for å gå grundigere inn i justispolitikken.
Den uttalelsen Landsmøtet skal diskutere er preget av nøkterne avveininger, samtidig som det pekes på at regjeringens løsninger er helt utilstrekkelige.
Jeg vil nevne spesielt problemet med utlendingers kriminalitet, som i økende omfang er knyttet til den voksende organiserte kriminaliteten. Det er mye fokus på dette problemet, og jeg er ikke i tvil om at alt for mange utlendingers kriminelle virksomhet er en viktig årsak til de stadig mer negative holdninger til såvel etablerte innvandrere som asylsøkere og flyktninger. Også derfor er det av største viktighet at vi prioriterer innsatsen mot dette problemet. Dette problemet må gripes ved roten fordi det er reelt.
Ifølge anslag fra politiet er det 4-5.000 utlendinger som oppholder seg ulovlig i Oslo. Det er altså personer som ikke har noen rett til å være her. Relativt omfattende kriminell virksomhet springer ut av disse miljøene, ikke minst gjelder det narkotikakriminalitet og annen organisert kriminalitet.
Det er viktig at politiet settes i stand til å gjøre en skikkelig jobb her. Jeg har lite til overs for dem som da er bekymret over at politiet er nødt til å be om legitimasjon fra personer som de mistenker å være en del av dette. Aller minst skjønner jeg enkelte av reaksjonene fra innvandrermiljøene. De må jo være de aller første til å ønske at samfunnet rydder opp i ulovlige forhold som belaster de lovlydige med fremmed bakgrunn som bor i landet.
Når det så gjelder kriminalitet blant personer som ikke er norske statsborgere, men som har lovlig opphold i landet, er det Høyres mening at Utlendingslovens adgang til å utvise personer som er idømt strenge straffer også må praktiseres strengt. Alle  særlig innvandrere som uforskyldt møter konsekvensene av dette problem  er tjent med en fast holdning.
Det kreves nå en langt sterkere innsats både for å forebygge og bekjempe kriminalitet. Vi vil i tiden fremover få rikelig anledning til å teste hvor dypt regjeringens vilje til å handle stikker. I det forslaget som idag fremlegges, går Høyre inn for
å la den enkelte skole bli fulgt opp av én spesiell polititjenestemann, for å forebygge ungdomskriminalitet, skolevold og mobbing
å opprette en sentral kriminaletterretningsenhet ved KRIPOS, slå Økokrim sammen med KRIPOS, og nedlegge Utrykningspolitiet
å rette innsatsen mot kriminelle gjengangere, unngå at saker med kjent gjerningsmann henlegges og sørge for at samfunnet reagerer allerede ved første lovbrudd
å frigjøre politiutdannet personell til mer utpregede politioppgaver og øke tilgangen på moderne datautstyr
å avlaste politiet for rene vaktoppdrag og vurdere om ikke politiets oppgaver i forbindelse fangetransport kan løses på en mindre ressurskrevende måte (i parentes bemerket et det hver dag 15 politibiler med personell på veiene bare for å transportere fanger i Oslo-området)
å opprette et eget budsjettkapittel for Oslo-politiet for å ta hensyn til den spesielle kriminalitetssituasjonen i Oslo, samt hovedstadsoppgavene.
Denne konferansen avholder Høyre for å hente inspirasjon og kunnskap, nettopp fordi det ikke nytter med lettvintheter og enkle grep. Nå trenger vi å gå grundig inn i disse utfordringene og ikke avfeie problemene.
