
Høyres Stortingsgruppe, 6. november 1997
Jan Johnsen, Høyre
Reduser avgiften på miljøvennlige biler!
Stortingsrepresentant for Høyre, Jan Johnsen, tar til orde for å gi de nye miljøvennlige hybridbilene betydelig avgiftslettelse. Johnsen fremmer derfor spørsmål om dette til finansministeren i Stortingets spørretime onsdag 12. november.
Johnsen stiller følgende spørsmål:
«De første hybridbilene er nå satt i serieproduksjon. Disse er forventet til Norge i løpet av 1998. Utfra den avgiftsberegningen vi har i Norge, vil disse bilene bli ca. 50.000 kroner dyrere enn en vanlig bensindrevet bil. Sett ut fra et miljøhensyn burde disse bilene få en betydelig avgiftslette. Vil Finansministeren ta initiativ til at så skjer?»
Hybridbiler er miljøbiler som har både bensinmotor og elektrisk motor. Kjører du i hastigheter under 60 km/t går den på el-motor, skal du kjøre fortere, starter bensinmotoren som både gir bilen større fart samt lader bilens batterier. Når du kjører bilen i bytrafikk, slipper den ikke ut eksos, og den støyer ikke.
Jan Johnsen peker på at hybridbilen i dag kolliderer med norske bilavgifter: Det betales avgift etter bilens vekt, motorens hestekrefter og kubikk, samt luksusavgift for de dyreste bilene. «Jeg tar det som en selvfølge at man forandrer reglene for dette, slikt at man ikke skal straffes økonomisk for å kjøre miljøvennlige biler», uttaler Jan Johnsen. «Vi må snarest få satt ned avgiften for miljøvennlige biler og heller premiere at noen kjører biler som forurenser og støyer mindre. Jeg håper at mitt spørsmål til Finansministeren kan få fortgang i dette arbeidet.»
