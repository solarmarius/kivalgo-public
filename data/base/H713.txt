
Pressemelding, Høyres Stortingsgruppe, 24. mars 1998
Stortingsrepresentant Ellen Gjerpe Hansen, samferdselsfraksjonen
Skattebetalernes penger til risikable utenlandsinvesteringer
Et flertall på Stortinget har nå vedtatt å bruke 2 mrd. av skattebetalernes penger til å styrke egenkapitalen i Telenor. Høyre stemte imot.
Høyre ønsker et sterkt og konkurransedyktig Telenor. Det er viktig for å sikre gode og billige teletjenester over hele landet. Dette bidrar til å styrke kompetansen og sysselsettingen. Høyre ønsker at Telenor skal få tilført kapital og utvikle seg både innenlands og utenlands, men dette bør skje ved at Telenor får anledning til å hente inn privat aksjekapital. Fram til 1999 skal 16 av de 28 mrd. kr. som Telenor skal investere satses i utlandet. Utenlandske investeringer innebærer økt risiko. Høyre er imot å satse skattebetalernes penger i prosjekter med så høy risiko. Det er bedre at private investorer som ønsker å investere i selskapet slipper til.
Høyre mener det er en rekke offentlige investeringsformål som heller burde prioriteres, f.eks. kunne man i stor grad avhjelpe sykehusenes mangel på moderne medisinsk utstyr ved å bruke 2 mrd. kr. til dette formålet.
