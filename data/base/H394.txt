
Pressemelding, Høyres Stortingsgruppe 10. november 1997
Høyres leder, Jan Petersen
Jan Petersen på EPP-toppmøte
Jan Petersen deltar på toppmøtet mellom de konservative og kristeligdemokratiske partier i Europa-parlamentet, European Peoples' Party (EPP), i Toulouse i Frankrike i dag og i morgen. Høyre er assosiert medlem - med stemmerett - i EPP. EPP-toppmøtet skal levere innspill til Det Europeiske Råd, EU's toppmøte i desember. På møtet i Toulouse deltar bl.a. forbundskansler Helmut Kohl, Europakommisjonens President Jacques Santer og Presidenten for Rådet, statsminister Jean-Claude Juncker.
På dagsorden står bl.a. sysselsetting, behovet for reformer i velferdsstaten, kampen mot internasjonal kriminalitet, en styrket miljøpolitikk i EU og styrking av EU's rolle i fredsbevarende operasjoner og krisehåndtering.
«Med 20 mill. arbeidsledige i Europa er det et sterkt behov for å myke opp det rigide arbeidsmarkedet og innføre mer fleksibilitet og mobilitet. Jeg er glad for at EPP prioriterer dette når vi står foran sysselsettingstoppmøtet i EU den 20. november. Fra norsk synspunkt er vektleggingen av kampen mot internasjonal kriminalitet spesielt gledelig. Videreføring av Norges deltagelse gjennom Schengen-avtalen har bred støtte blant partiene i EPP», sier Petersen.
