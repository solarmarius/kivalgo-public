
Til presse og etermedier Oslo, 05.07.95
HØYRE MED SOMMERSTAFETT I KOMMUNE-NORGE
- Utradisjonelle løsninger
gir mer til omsorg
«Høyres sommerstafett i Kommune-Norge» hvor vi setter søkelyset på kommuner som har tenkt kreativt i måten å løse omsorgsoppgaver eller andre viktige kommunale oppgaver, starter i Sandnes. Høyres 1. nestleder, Børge Brende deltar på den første etappen på en uformell sammenkomst i Sandnes Rådhus.
Vi inviterer pressen til å delta for en orientering:
Torsdag 6. juli kl. 13.00
på ordfører Jostein Roviks kontor, Sandnes Rådhus.
Ordfører Rovik og Høyres gruppeleder, Ivar Rusdal vil orientere om den omorganiseringen av kommunens legetilbud som har funnet sted. En av legene som er omfattet av omorganiseringen, Dr. Svein Kjosavik, vil også delta.
I Sandnes hadde man ca. 30 allmennleger til en befolkning på ca. 50 000. Halvparten av stillingene var kommunale. Det var en betydelig underdekning med ca 2-3 ukers ventetid. Etter initiativ fra Høyre gikk bystyret inn for å tilby kommunelegene overgang til privat praksis. 13 kommunelegestillinger ble overført til privat praksis. En viss økning i deres arbeidstid medførte at ventetiden ble borte. I avtalen med legene forplikter disse seg til å utføre forebyggende helsearbeid etter anvisning fra kommunens helsesjef, f.eks. skolehelsetjeneste og å påta seg diverse serviceforpliktelser overfor eldre pasienter og den kommunale hjemmetjenesten. De deltar også i kommunens legevakt som er operativ 24 timer i døgnet.
