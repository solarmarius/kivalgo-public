
Stortinget, 18. oktober 1996
Pressemelding fra Anders Talleraas, Høyres Stortingsgruppe
Satsing på Kyst-Norge
Høyre legger i forbindelse med sitt alternative statsbudsjett frem tiltak for satsing på Kyst-Norge. For lokalsamfunn og næringsliv langs kysten er veier, havner og ferger avgjørende for bosetting og nyutvikling av næringsliv. For fiskerinæringen er det helt nødvendig med en raskere fornying av fiskeflåten gjennom økt bevilgning til kontraheringstilskudd og forenkling av systemet som innebærer likestilling av norske og utenlandske fiskere. Disse tiltakene vil bedre sikkerheten for fiskerne og øke stabiliteten for råstoffleveranser til fiskeindustrien. Videre vil Høyre øke overføringene til næringsrettet forskning, herunder fiskeriforskning. Høyre går i sitt alternative budsjett inn for at:
* Fornyingstakten i fiskeflåten økes ved at tilskudd til fiskebåtkontrakter økes fra 65 mill. kr. til den dekker det oppsamlede behov, dvs. omlag 100 mill. Dette kombineres med forslag om forenkling av godkjennelses-prosedyrene for nybygging av fiskebåter som likestiller norske og utenlandske fiskebåtredere. Forenklingen innebærer at den fiskerimessige vurderingen opprettholdes, men at man etter at denne godkjenningen er gitt ikke må stå i «nok en kø».
* Tilskudd til havneutbygging økes med 10 mill. kr. Regjeringen foreslo en reduksjon fra 26 mill. kr. til 16 mill. kr.
* Bevilgning til veianlegg økes med 500 mill. kr.
* Finansieringsordning for bygging av ferger utvides slik at antall nybygde ferger kan dobles fra 4 til 8.
* Tilskudd til næringsrettet forskning, herunder fiskeriforskning gjennom Norges Forskningsråd økes med 10 mill. kr.
