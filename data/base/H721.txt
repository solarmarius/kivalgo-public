
Oslo, den 25. november 1998
Jan Tore Sanner (H):
Høyre beklager Statoils oppkjøp i Saga
Høyre er kritisk til Statoils oppkjøp i Saga Petroleum. Oppkjøpet fører til at Statoil øker sin eierandel i Saga til 20 pst. Statoil ser på oppkjøpet som en interessant finansiell og strategisk investering. Tidligere har Statoil bare anført finansielle motiver for aksjeposten i Saga.
Høyre frykter derfor at Statoils oppkjøp i Saga kan være en del av en langsiktig strategi for å få kontroll med selskapet. Det vil true den brede politiske enigheten om tre uavhengige norske oljemiljøer. Høyre mener det vil være en fordel for mangfoldet på norsk sokkel å opprettholde tre selvstendige norske oljemiljøer. Modellen med tre norske oljemiljøer har ført til bredde og sunn konkurranse innenfor norsk petroleumsindustri.
«Høyre er også bekymret for at Staten gjennom Statoils oppkjøp i Saga, øker sine eierandeler i petroleumsindustrien og at Statoils dominans forsterkes. Når det statlige eierskapet øker oppstår habilitetsproblemer som skyldes at Staten både er eier og kontrollmyndighet, sier Høyres energipolitiske talsmann, Jan Tore Sanner.
