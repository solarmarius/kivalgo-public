
Trondheim, 15. august 1995
Jan Petersen, Høyres leder
Høyres valgkampåpning
Sperret til kl 18.00
Kontrolleres når innledningen holdes
---
---
---
Høyre vet hva dette valget gjelder. Velgerne skal bestemme hvem som skal styre i kommuner og fylker. De skal ikke velge Storting, ikke regjering, ikke statsminister. Velgerne i Trondheim må gi Marvin Wiseth tillit til å styre Trondheim i fire år til!
Velgerne i Sør-Trøndelag må sørge for at Inger Lise Nyberg får sitte ved roret i fylkeskommunen.
For Høyre er det ekstra gledelig å kunne åpne sin valgkamp her i Trondheim  en by som under Arbeiderpartiets styre på slutten av 80-tallet var en av de dårligst styrte byer i hele landet, men som nå under Høyres ledelse er på rett vei.
Ordfører Marvin Wiseth har de siste årene bevist at han er noe langt mer enn en populær Trondheims-patriot. Han har stått i spissen for en opprydning som har fått Trondheim på bena igjen økonomisk. Kommunen står idag langt bedre rustet til å satse på hovedoppgaver som eldreomsorg og skole.
I 1992 fikk kommunen kniven på strupen. Men Marvin rygget ikke tilbake. I løpet av to år nedbetalte Marvin hele det underskuddet som Arbeiderpartiet hadde sørget for på 80-tallet. Den kommunale organisasjon ble trimmet. Resultatene innenfor eldreomsorgen - med noen av de tøffeste nedskjæringene i noen norsk kommune etter krigen - er oppsiktsvekkende: over 100 nye sykehjemsplasser. Men nå er det penger i kassen - og så skal Arbeiderpartiet satse!
Jeg har lært hva Marvin har å stri med. I sommer besøkte jeg Trondheim, for å se eksempler på god Høyre-politikk. Marvin Wiseth og Børge Brende har stått i spissen for at unge, arbeidsføre sosialhjelpsmottagere kan pålegges å gjøre en arbeidsinnsats for de pengene de får av kommunen. Arbeiderpartiet har vært sterkt imot hele tiden, og støttet Kommuneforbundets arbeidsrettssak mot kommunen  som de forøvrig tapte med glans. Nå er nærmere 100 ungdommer kommet i arbeid. Og da kommer det fra det lokale Arbeiderparti-lag: «Vi har da vært for ordningen hele tiden.» Men likevel vil de fjerne arbeidsplikten om de vinner valget. Forstå det den som vil!
Ungdom har ikke vondt av å komme opp om morran og ta i et tak. Ved Saupstad bydel er 15 av 17 ungdommer som har vært med på ordningen nå ute av sosialhjelpsbudsjettene. Slå den!
Marvin må lede Trondheim under 1000-års jubileet!
En beskjed til Sør-Trøndelag og Inger Lise: Høyre gir sin helhjertede støtte til bygging av et nytt og moderne regionssykehus i Trondheim. RIT 2000 vil bidra til en bedre ressursutnyttelse og et bedre tilbud til pasientene. Høyre står ved det vi sier om at det offentlige må gjøre en bedre jobb med helsevesenet.
For fire dager siden sto statsminister Gro Harlem Brundtland har i Trondheim og sa at Høyre ikke har noe på hjertet. Det er «nærmest tragisk,» mente hun. ... Deretter tok hun til motmæle mot alt vi ikke hadde på hjertet.
Og så sa hun «stø kurs!»
Trenger vi «stø kurs» i helsepolitikken? Helsekøene har nå vokst til en kvart million. 6.200 pasienter står igjen med brutte ventetidsgarantier. Gode krefter ødsles bort fordi det er feil i systemet. Fylkespolitikerne får en kjempeoppgave i fanget, fordi de skal forvalte et foreldet system.
Vi trenger reformer i helsevesenet. Vi trenger et system der pengene følger pasienten, slik at enhver ny pasient ikke er en ekstra utgift, men slik at sykehusene får noe igjen for å ta unna køer. Vi må gi pasientene valgfrihet i samråd med sin lege. Vi må kunne se fordomsfritt på hvilken eierform som tjener pasientene best. Vi må få en nasjonal helseplan.
Jeg diskuterte dette med landets fylkesordførere i Bodø forrige mandag. Der var det mye Arbeiderparti- og Senterparti-folk. Motstanden mot nytenkningen var massiv. Forsvinner sykehusene fra fylkeskommunen, blir fylkeskommunen overflødig, ble det sagt. Om det er riktig eller ikke, skal jeg la ligge. Men selve tankegangen er jo utrolig. Det avgjørende må være hva som tjener pasienten og helsevesenet  ikke hva som tjener fylkeskommunen og fylkesordførerne. De folkevalgte skal være til for innbyggerne  ikke for systemet.
Trenger vi «stø kurs» som innebærer at foreldre og skoleungdom som selv vil velge skole møtes med en kald, byråkratisk skulder? I de fleste kommuner og fylker blir ungdom plassert der det passer myndighetene  og ikke der det passer ungdommen og familien. Høyre vil gi familien mulighet til å velge selv.
Selvstyrte skoler vil måtte strekke seg for å gi et godt tilbud for sine elever. Valgfrihet for foreldre og elever betyr samtidig at skolene blir ansvarlige for de resultatene som oppnås. La meg illustrere hvordan det kan være idag:
Fylkestinget i Sogn og Fjordane har vedtatt at det videregående skoletilbudet skal opprettholdes i Vik i Sogn. Men i sommer viste det seg at bare 8 elever ønsket å ta almenfag på denne skolen. Dermed bestemte fylkeskommunen at elever fra Leikanger på den andre siden av Sognefjorden også skulle gå i Vik, til tross for at de helst ville gå i Sogndal.
Elever i Gulen ønsket å gå på skole i Masfjorden, fordi de da ville slippe å flytte hjemmefra. Men det gikk ikke fordi Gulen er i Sogn og Fjordane og Masfjorden er i Hordaland.
Elever i nærheten av Raufoss ville gå på skole på Tranberget i Gjøvik. Men det gikk ikke, for fylkeskommunen hadde bestemt at de skulle gå på Raufoss. Dermed måtte mange også ta en annen studieretning enn de ønsket.
Ærlig talt, slik kan vi ikke ha det.
Trenger vi «stø kurs» som betyr at beskatningen av boligeiere stadig øker? De kommunale avgiftene stiger fire ganger så raskt som prisstigningen. Den såkalte «fordelen av å bo i egen bolig»  som plusses på din inntekt  stiger igjen. Et nytt takseringssystem med hilsen Sigbjørn Johnsen lurer bak valget. Gunnar Berge truer kommuner som ikke har eiendomsskatt. Høyre vil ta fordelsbeskatningen på bolig bort, og vi vil ha moderasjon i eiendomsskattene og avgiftene. Jeg fikk et brev fra en enke i mitt hjemfylke. Hun skriver at hun er glad for at Høyre tar opp boligskatten som tynger hennes økonomi. Hun trives i sitt hus, og vil ikke selge - og synes ikke hun burde ha problemer med økonomien på sine eldre dager. I Bergen sa statsministeren at vårt forslag er et angrep på velferdssamfunnet. Jammen ser vi forskjellig på det!
Trenger småbedriftene  selve livsnerven i norske lokalsamfunn  «stø kurs?» Skattesystemet straffer dem som er aktive eiere i egen bedrift. Overtidsreglene begrenser kraftig hva du og arbeidsgiveren kan avtale. Midlertidige ansettelser er blitt forbudt. Skjemaene er kvelende for småbedrifter med liten administrasjon. Brønnøysundregistrene får kjempeoverskudd på bedriftenes regning. Høyre vil ha bedriftsvennlige reformer som kan skape flere jobber.
Trenger vi «stø kurs» når kriminaliteten stadig vokser? Bare 15 prosent av grove tyverier blir oppklart her i landet, og 10 prosent av simple tyverier. Unge og eldre kvier seg for å gå i bygatene om kvelden. Likevel satser myndighetene kraftig på tidlige løslatelser og åpen soning. Likevel går vår motstandere mot forslag om mer ansvar for foreldrene og større erstatningsansvar for barns hærverk. Likevel må politi og lensmenn jobbe med for trange budsjetter. Høyre vil ha reformer og større innsats.
Narkotikamisbruk er et stort og voksende problem. Hyggelige bystrøk blir utrivelige, og stofftrangen er en motor i vinningskriminaliteten. Jeg gleder meg over at også Arbeiderpartiet vil gjøre noe med dette. Men først burde Jaglands tatt en telefon til byrådsleder Rune Gerhardsen. Hvorfor går Arbeiderpartiet mot Høyres forslag om å få narkomane ut av gaten og inn i behandling? Oslo Høyre vil rydde plass til over 70 millioner kroner for behandlingsplasser, tvangsbehandling og ettervern. Men Arbeiderpartiet vil ikke. Begynn å snakke med dine egne, Thorbjørn Jagland!
Hvis statsministeren mener vi ikke har noe på hjertet  så mener hun at økende helsekøer, økende kriminalitet, stadig økende belastninger på boligene, ungdom som må ta utdannelse de ikke ønsker, pressede småbedrifter ikke er noe å bry seg om.
Høyres demokrati er ikke et demokrati hvor velgerne bare har rett til å velge kun hvert fjerde år. Vi ønsker at innbyggerne skal kunne velge hver dag.
Høyres valgfrihet en en oppskrift for mer ansvar og mer trygghet i samfunnet. Mer valgfrihet til offentlige tjenester vil gjøre alle som trenger disse tjenestene mindre maktesløse overfor systemet.
Valgfrihet er et viktig verktøy for gjøre jobben i velferds-Norge fordi:
valgfrihet fremmer mangfold og nye idéer,
valgfrihet fremmer sosial rettferdighet, fordi vi får valgmulighet også uten penger,
valgfrihet gir mer ansvar og trygghet, fordi vi selv får større innflytelse over tilbudene,
valgfrihet sparer ressurser, fordi vi får det vi etterspør.
Det er mangel på valgfrihet i det kommunale og fylkeskommunale tjenestetilbudet. Det er feil i systemet, feil Høyre vil gjøre noe med.
Men denne tenkningen møter motbør: Senterpartiet mener folkestyre betyr at folkevalgte skal styre på vegne av deg. Gro Harlem Brundtland sier at «Når Høyre kritiserer staten og det offentlige, kjemper de mot den demokratiske makt folkevalgte representanter er blitt gitt i valg.»
For Høyres er det ikke et spørsmål om hvilke politikere og byråkrater som skal ha makten. Høyre ønsker at folk flest skal få bestemme mer. Dette er spredning av makt  motstykket til Arbeiderpartiets maktkonsentrasjon.
Høyre taler din sak! Det er du som skal velge!
Utfordringene i fylker og kommuner kan ikke løses uten at det tenkes nytt. Man kan ikke akseptere at penger sløses bort bare fordi det er enklest å fortsette som tidligere.
Det er kvaliteten på tjenestetilbudet som avgjør  ikke om enhver tjeneste organiseres fra et offentlig kontor og utføres av en offentlig ansatt.
Våre politiske mostandere er ofte motstandere av anbud og konkurranse om kommunale tjenester. Men det er en pris for slike unnlatelsessynder!
Jeg vil gi noen eksempler:
Hvis ikke Drammen hadde effektivisert renhold og brukt anbud på avfallshåndtering og banktjenester  da ville byen hatt et langt dårligere tilbud til de eldre. Drammen kommune har spart 25 millioner kroner pr. år. Drammens familier har fått nye eldreinstitusjoner og lavere eiendomsskatt.
Hvis ikke Sandnes hadde omgjort kommunale legestillinger til private legekontorer  da ville folk fremdeles ventet i flere uker på legetime.
Hvis ikke Høyre får gjennomslag for å selge fylkeskommunens eierandeler i Tussa kraftselskap, Istad Kraft og Svorka energiverk - da blir det mindre penger til sykehusutstyr i Møre og Romsdal.
Hvorfor er det så stor motstand mot dette?
Høyre vil snu «bevisbyrden» for anbud. Hvis det ikke utlyses anbud, må kommunene komme opp med en god forklaring på hvorfor det er til innbyggernes beste å la det være. Høyres jobb er å tale innbyggernes sak!
Det kan være flere grunner til at det er gjort for lite på dette området:
vanetenkning,
bekvemmelighet,
tradisjonell motstand mot endringer, eller
ideologisk motstand fra venstresiden.
Galt blir det uansett.
Jan Davidsen, leder i Kommuneforbundet, er en talsmann for alle disse hindringene. I Arbeiderbladet sist lørdag vil han ha folk til å tro at «anbud blir dårlig og dyrt»  stikk i strid med all erfaring.
Hvorfor har Kommuneforbundets motstand så stor betydning? Jo, da er vi midt inne i debatten om Arbeiderbevegelsens makt.
Arbeiderpartiet har inngått en forpliktende samarbeidsavtale med Kommuneforbundet. Arbeiderpartiets kommunestyrerepresentanter har med andre ord sterke bånd til en bestemt fagforening, og tilsvarende svakere bånd til velgerne. Samtidig sørger avtalen for at det kan bli vanskeligere å føre borgerlig politikk i kommuner med borgerlig flertall.
Høyres krav til Arbeiderpartiets ledelse er enkelt å innfri: si opp denne avtalen før kommunevalget!
En viktig hensikt med å bestille rapporten om «Partiet, makten og staten,» var å gjøre flere oppmerksom på den maktkonsentrasjon Arbeiderbevegelsen står for  på nasjonalt plan, men også lokalt. Siden onsdag har 3.500 mennesker tatt personlig kontakt med Høyre for å sikre seg rapporten. Allerede nå må vi trykke nytt opplag. Vi har aldri opplevet noe lignende  og det forteller oss én ting: denne debatten er det behov for.
Statministeren sier at denne rapporten ikke har gjort noe inntrykk på henne. Akkurat. Det visste vi. Der er problemet.
Hva dreier ubalansen seg om?
Arbeiderbevegelsen sysselsetter ifølge rapporten anslagsvis 6.000 mennesker og det passerer 3-4 milliarder kroner gjennom kassene deres hvert år. Bare Arbeiderbevegelsens Arkiv og Bibliotek har like mange ansatte som Høyres Hovedorganisasjon.
Arbeiderbevegelsen har skaffet seg en rekke eksklusive sugerør ned i statens kasser - økonomiske ordninger som ingen andre partier oppnår. Staten sørger for subsidier på minst en halv milliard kroner i året til Arbeidernes Opplysningsforbund (AOF), Fagbevegelsens Forskningsinstitutt (FAFO), Arbeiderbevegelsens Arkiv, pressestøtten som er spesialtilpasset A-pressens ønsker, fradragsretten for fagforeningskontingent m.m.
Er Arbeiderpartiets maktoppbygging i orden  bare fordi den ikke er forbudt? Ved å reagere som de gjør, demonstrerer de tydelig at debatten er ytterst ubehagelig. Likevel vil de fortsette som før  med minst mulig søkelys rettet mot seg.
Det er for mye makt samlet i få kontorene rundt Youngstorget. Hovedsaken for Høyre er at makten må spres på flere hender. Det er kjernen i et levende demokrati og et mangfoldig samfunn.
Dette er viktig i lokalsamfunnet også.
Velgerne bør søke etter uavhengige representanter som setter innbyggernes interesser foran særinteresser. Slike representanter finner de på Høyres lister.
Maktambisjonene, maktapparatet og maktbruken danner en helhet. Det danner en maktkonsentrasjon som er et problem i demokratiet. I et godt demokrati må det også være grenser for politikk.
