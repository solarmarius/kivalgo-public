
Stortinget, 20. januar 1999
Pressemelding fra stortingsrepresentant Inge Lønning, Høyres fraksjonsleder i kirke-, utdannings- og forskningskomiteen
Statsråd Lilletun må ta ansvar for fastrente-forsinkelsen
I dagens muntlige spørretime i Stortinget opplyste statsråd Lilletun at det skal bli mulig å få fastrente på studielån i løpet av et halvt års tid. Dette er en gledelig melding for alle de låntagere som er rammet av at Departementet ikke har fulgt opp Stortingets forutsetning ved innføring av markedsrente for studielån: at det skal være mulig å velge mellom fast og flytende rente.
Det er imidlertid grunn til å reagere på at statsråden fortsatt prøver å løpe fra sitt eget ansvar for departementets sendrektighet i denne saken. Nå fikk vi først høre statsråden dekke seg bak et "hva sa jeg", siden KrF hadde stemt imot innføring av fastrente. Deretter fikk vi høre at det ikke var gjort noe for å oppfylle forutsetningen om mulighet til fastrente, da statsråden overtok i oktober 1997. Det er naturligvis statsrådens plikt å sørge for å oppfylle Stortingets vedtak, uansett om han er enig i vedtaket eller ikke. Etter halvannet år i statsrådstolen går det heller ikke an å dekke seg bak forgjengerens manglende aktivitet.
I fjor høst mente statsråd Lilletun at det var umulig å innføre en fastrenteordning i Lånekassen før tidligst etter tusenårsskiftet, også under henvisning til år 2000-problemene. Stortingets flertall - Høyre, Arbeiderpartiet og Fremskrittspartiet - kunne ikke godta en så passiv holdning, og vedtok et pålegg til Regjeringen om å sette fortgang i saken. Nå er det altså allikevel mulig å få løst saken i 1999 - og det er fristende å spørre om saken kunne vært løst tidligere hvis statsråd Lilletun hadde vært tilstrekkelig opptatt av saken. I alle fall er det statsråd Lilletuns ansvar at så mange låntagere i Lånekassen nå er påført store problemer.
