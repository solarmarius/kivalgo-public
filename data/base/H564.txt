
Høyres Stortingsgruppe, 2. september 1998
Jan Petersen
Ingen arbeidsinspektører i hjemmene
Høyre vil søke å stanse Kommunaldepartementets forslag om å la arbeidsmiljølovens bestemmelser få anvendelse i forbindelse med hjemmearbeid. Disse bestemmelsene er utformet for å løse andre spørsmål enn de som primært er aktuelle ved hjemmearbeid. Særlig betenkelig er det at man skal få arbeidstilsynet i hjemmene for å kontrollere arbeidsforhold som lyssetting, sanitærforhold og om det er eget velferdsrom. Dette strider mot viktige prinsipper om privatlivets fred.
Høyre reagerer på en slik kontroll- og reguleringsiver, og vil ta opp saken i Stortinget, i form av et Dok-8 forslag.
For de fleste ansees hjemmearbeid som et gode. For mange, spesielt yngre mennesker gir det en ønsket fleksibilitet til å tilrettelegge hverdagen. Hjemmearbeid kan også redusere omfanget av arbeidsreiser. Høyre forutsetter også at avtaler om dette skjer i frivillighet. Dersom det skal stilles krav til arbeidsmiljøet som vanskeliggjør hjemmearbeid i mange hjem, vil man kunne ende opp med en situasjon hvor det bare er de som bor i en villa som oppfyller vilkårene.
