
Pressemelding, Høyres Stortingsgruppe, 11. februar 1998
Jan Petersen (H)
Massiv tåkelegging av justisministeren i visumspørsmålet
I den muntlige spørretimen i Stortinget i dag kom Justisminister Aud-Inger Aure ikke med et eneste klart svar på alle Høyres spørsmål om hvordan vi skal stoppe strømmen av økonomiske flyktninger fra Øst-Slavonia.
Jeg vil understreke at i dagens situasjon blir alle tapere. De serbiske flyktningene bruker alle sparepengene sine på å komme seg til Norge, for så å bli sendt hjem etter et par måneders opphold. Norge bruker store ressurser på innkvartering og saksbehandling, samtidig blir andre grupper av flyktninger skjøvet i bakgrunnen mens disse sakene blir behandlet.
På direkte spørsmål om hva Justisministeren ville gjøre for at disse menneskene ikke skulle lokkes til Norge på feil premisser hadde hun ingen klare svar.
Hun klarte endog i løpet av debatten å si både at Regjeringen vurderte visumplikt, og at Norge ikke kunne innføre det på grunn av internasjonale avtaler.
Jeg krever at Justisministeren nå kommer med klare svar på om hun vil fortsette med dagens praksis som hverken gavner Norge eller flyktningene, eller om hun vil iverksette strakstiltak for å stoppe flyktningstrømmen.
