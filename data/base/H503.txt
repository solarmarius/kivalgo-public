
Pressemelding, Høyres Stortingsgruppe 24. november 1997
Stortingsrepresentant Jan Johnsen, Høyre
Røykeforbud koster serveringsstedene 2 milliarder
Sosial- og Helsedepartementet innfører fra 01.01.98 nye forskrifter med svært strenge krav til røykfri luft på serveringsstedene. På denne bakgrunn stiller jeg følgende spørsmål til Helseminister Dagfinn Høybråten:
Forskrifter fra Sosial- og helsedepartementet som trer i kraft 1.1.98, innfører svært strenge krav til røykfri luft på serveringssteder. En undersøkelse utført av OPAK anslår kostnadene for næringen til 2 milliarder kroner. Bedriftene kan likevel ikke garanteres å innfri kravene.
Kan Regjeringen tenke seg å utsette tidspunktet for ikrafttredelse slik at kravspesifikasjon kan gjennomgås på nytt?
For å følge de nye forskriftene må serveringsstedene fysisk atskille lokalet i to seksjoner. De fleste serveringsstedene i Norge har ikke teknisk mulighet å gjøre dette, og det betyr i praksis at det må innføres et totalt røykeforbud. Dette vil føre til en konkurransevridning, der resultatet blir at de som har fysisk mulighet til å dele lokalet vil få store fordeler.
De økonomiske utgiftene ved å oppfylle kravene fra departementet vil også lage store vanskeligheter for mange serveringssteder. Vi kan da få et skille mellom de som har økonomisk mulighet til å oppfylle kravene og de som må innføre røykeforbud for at de ikke greier å innfri kravene.
På denne bakgrunn bør forskriftene gjennomgås på nytt for å unngå at konsekvensen blir et totalt røykeforbud for mange serveringssteder.
