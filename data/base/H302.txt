
Stortinget, 1. desember 1997
Pressemelding fra Sonja Irene Sjølie, stortingsrepresentant (H), medlem av Sosialkomiteen
Situasjonen på SiA krever at staten bør overta driften
De uholdbare forholdene på Sentralsykehuset i Akershus er nok et bevis på at staten bør overta sykehusene og at tiden er overmoden for gjennomgripende reformer i helsevesenet. To ganger tidligere har Statens helsetilsyn varslet om påbud fordi sykehuset ikke har overholdt sykehusloven. Helsepersonell slutter, utstyr og lokaliteter er for dårlig. Dette er uakseptabelt for befolkningen.
Høyres ønske er at Staten overtar driften av Sentralsykehuset. Dermed ville befolkningen i Akershus være sikker på at helsetilbudet ville være like godt som i resten av landet. Slik det er idag gjemmes overføringene fra staten til sykehusene bort i rammefinansieringen og det politiske flertallet i Akershus fylke har ikke prioritert helsevesenet. Med dagens system får Akershus-befolkningen et dårligere tilbud enn befolkningen i nabofylkene.
Akershus fylkeskommune har for lite driftsmidler i forhold til store oppgaver på helse- og utdanningssiden, kun 80% av landsgjennomsnittet og fylket mangler 500 millioner pr. år for å ivareta oppgavene på en tilfredsstillende måte. Hvis ikke staten nå bevilger mer driftsmidler til Akershus, må staten gå inn og overta sykehuset.
