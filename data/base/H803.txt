
Stortinget, 5. januar 1999
Pressemelding fra Annelise Høegh, Høyre
Kritikkverdig behandlingstilbud for epileptikere
Det er alvorlig og kritikkverdig at regjeringen har unnlatt å opplyse Stortinget om den alvorlige og manglefulle situasjonen for landets epileptikere som følge av ressursmangelen ved Statens senter for epilepsi (SSE).
Høyre forlanger at helseministeren så raskt som mulig legger frem en egen sak for Stortinget om forholdene ved SSE. Det må fremmes forslag til hvordan operasjonstilbudet kan bedres, slik at Stortinget kan fatte nødvendige vedtak.
Jeg er forbauset over at det i Aftenposten i dag opplyses at ressursmangelen ved SSE og konsekvensene dette får for pasientene er velkjent i Sosial- og helsedepartementet, sier Annelise Høegh. På denne bakgrunn er det desto mer kritikkverdig at budsjettproposisjonen for 1999, som Stortinget behandlet like før jul, gir svært mangelfulle opplysninger om denne situasjonen. Det eneste som er gjengitt under punkt 3 Tilstandsvurdering er følgende: «SSE melder om en økende pågang av pasienter.»
Jeg ser svært alvorlig på at departementet har unnlatt å opplyse Stortinget om den alvorlige situasjonen de i dag vedgår at er velkjent og svært alvorlig, sier Høegh, som altså vil ha saken opp i Stortinget.
