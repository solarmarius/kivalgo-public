
Stortinget, 14. juni 2001
Høyres Hovedorganisasjon
Et sterkere forsvar - nå må økonomien sikres
Stortinget ferdigbehandlet i går proposisjonen om omstilling av Forsvaret. Høyre er svært fornøyd med å ha fått gjennomslag for mange av våre forslag til styrking av Forsvaret og at Regjeringens opplegg ble avvist. Det ble imidlertid ikke flertall for noen økonomisk ramme for omleggingsperioden.
Høyre fremmet forslag om å legge en ramme på 118 milliarder kroner i omstillingsperioden til grunn. Det betyr 29,5 milliarder kroner årlig det bevilgningsnivå Forsvarsdepartementet har beregnet at den vedtatte styrkestrukturen krever.  Det var Arbeiderpartiet og Sentrum ikke villig til å gå med på og Forsvaret står derfor uten den trygghet for at det skapes samsvar mellom vedtatt struktur og bevilgninger.
Høyre har fått betydelig gjennomslag for våre forslag til ny krigsstruktur for forsvaret:
- MTB-våpenet skal videreføres og 6 Skjold-klasse MTB-er skal innfases. Høyre gikk opprinnelig inn for bygging av 8 MTB-er.
- Hæren styrkes ved at brigade 12 i Trøndelag opprettholdes. Høyre har understreket viktigheten av å videreføre forsvaret med 4 brigader, og at trønderbrigaden skal styrke slagkraften i Midt-Norge, ikke minst av hensyn til de amerikanske forhåndslagrene. Videre gikk Høyre inn for å bygge ut brigaden på Østlandet til en full brigade Dette blir det ikke flertall for.
- Heimevernet videreføres på dagens nivå med 83 000 soldater. Reduksjonen både av antallet HV-soldater og HV-distrikter unngås.
- Det er enighet om at F16-flyene må erstattes av nye kampfly etter 2010. Disse skal finansieres på samme måte som fregattene, dvs. helt eller delvis utenfor forsvarsrammen.
Høyre har i tillegg gått inn for at utgifter til internasjonale operasjoner skal dekkes utenfor den ordinære forsvarsrammen. Arbeiderpartiet har i merknadene gått med på å øke rammene med ca. 700 mill kroner til 28,7 milliarder kroner for å dekke inn de økte utgiftene til MTB'ene og Heimevernet. Også mellompartiene har i merknadene økt rammen fra 28 mrd kr til 29 mrd kr.
Jåttå vedtatt
Den fellesoperative hovedkommandoen for Forsvaret ble lokalisert til Jåttå ved Stavanger. Mindretallet gikk inn for å legge dette til Reitan i Bodø. Høyre la vekt på at en samlokalisering med NATO-kommandoen i Norge vil gi en funksjonell kommando med en smidig overgang fra fred til krise og krig. I en større krise eller krigssituasjon vil norske styrker overføres til NATOs kommando. Dessuten vil en lokalisering på Jåttå imøtekomme behovet for ledelse i internasjonale operasjoner. Høyre understreket at landsdelskommandoen på Reitan vil ha et betydelig ansvar som et fremskutt ledd i nasjonale fredstidsoperasjoner og krisehåndtering i nord.
