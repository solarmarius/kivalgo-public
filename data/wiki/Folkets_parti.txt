Folkets parti (tidligere Folkeaksjonen nei til mer bompenger og Folkets parti FNB) er et norsk politisk parti, stiftet i 2014.


Historikk

Partiet ble stiftet i 12. desember 2014 i Stavanger. Grunnlegger var Frode Myrhol, som lenge ledet FNB og var førstekandidat for partiet ved kommunevalget i Stavanger i 2015.


FNB startet som en folkeaksjon på Nord-Jæren mot den nye bompengeringen/bypakken som ble foreslått og vedtatt innføres på Nord-Jæren høsten 2014. Etter at den nye bypakken ble vedtatt i fylkestinget i Rogaland i desember 2014, ble det startet et nytt politisk parti med samme navn. Partiet stilte til valg i Stavanger i 2015 og fikk tre representanter i Stavanger bystyre.


Partiet samlet underskrifter for å bli registrert som politisk parti på nasjonalt nivå våren 2018. FNB ble innlemmet i Partiregisteret i august 2018 og fikk dermed status som et nasjonalt parti.


Partiet stilte til kommunevalget i Stavanger, Sandnes, Sola, Klepp, Bergen, Askøy, Alver, Øygarden, Skien, Porsgrunn og Oslo i september 2019, i tillegg til fylkestingsvalget i Rogaland, Vestland, Viken og Vestfold/Telemark. I mai 2019 ble FNB målt til å være det største partiet i Bergen, med en oppslutning på 25,4 prosent.


Program og ideologi

Partiet har hatt som mål å samle motstanden mot bompenger i de største norske byene i en organisasjon. I det arbeidet var det viktig å få med Bergen, samt flere andre kommuner og fylker.


Hovedsaken til FNB er å få fjernet bompenger som finansieringsmetode for utbygging av infrastruktur. Partiet mener dette er en statlig oppgave og at prosjekter må finansieres over statsbudsjettet. Partiets hovedbudskap er at bompenger er en usosial og tilfeldig skattlegging av befolkningen og at det strider mot modellen det norske velferdssamfunnet er bygget opp rundt. Folkets Parti FNB er også imot veiprising, eiendomsskatt og vindmøller på land.


Navn

I 2022 byttet partiet navn, og er nå registrert i Brønnøysundregistrene under navnet Folkets parti FNB. Partiets tidligere navn var Folkeaksjonen nei til mer bompenger, forkortet FNB. Bakgrunnen for navnebyttet var at partiet ikke ønsket å bli sett på som et énsaksparti.


Valgresultater

Ved kommunestyrevalget i 2019 stilte partiet lister i 11 kommuner og fikk til sammen 65 300 stemmer og 51 kommunestyrerepresentanter:


Ved fylkestingsvalget i 2019 stilte partiet lister i fire fylker og fikk til sammen 64 558 stemmer og 13 fylkestingsrepresentanter:


Ved stortingsvalget 2021 fikk partiet 3 435 stemmer nasjonalt (0,1%).


Referanser

Eksterne lenker

